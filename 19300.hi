28 मार्च 1985
Visit
Pathankot (भारत)
Talk Language: Hindi | Transcript (Hindi) - Reviewing

सहज स्कूल इनॉग्रेशन पठानकोट भारत २८-०३-१९८५

सत्य को खोजने वाले सर्व साधकों को हमारा प्रणाम । इस स्कूल का शुभारम्भ भी सत्य के खोजने वाले बच्चों के लिये है । सूरदास जी ने जब अपना सुर-सागर लिखा, उस लिखने के बाद अंत में उन्होंने कहा कि सूरदास की सभी अविद्या दूर करो नन्दलाल । सब कुछ लिखने के बाद भी उन्होंने लिख दिया कि सूरदास की सभी अविद्या दूर करो नन्दलाल । कबीर दास जी ने लिखा, कहा है, कि पढ़ि पढ़ि पंडित मूर्ख भये । जब मैंने बचपन में उनका ये दोहा पड़ा, तो मैंने कहा कि ये क्या लिख रहे हैं, कि पढ़ि पढ़ि पंडित मूर्ख भये। पंडित कैसे मूर्ख हो जायेंगे पढ़ने लिखने से? और हम लोग तो अपने बच्चों को पढ़ने लिखने के लिए भेजते हैं । तो क्या ये मूर्ख हो जायेंगे सब। उसके बाद जीवन में बहुत से ऐसे मूर्ख मुझे मिले जो पढ़ि पढ़ि पंडित मूर्ख हो गये थे।

इसका अर्थ ये है कि जब आप सिर्फ़ महज़ पढते हैं, लिख्ते हैं, तो आप जो कुछ समझते हैं वो अपने बुद्धि और तरक से समझते हैं ओर इस बुद्धि और तरक के बहुत से असर शुरु से हो गये होते जैसे बचपन से जो कुछ मां बाप ने सिखाया जो कुछ इस वातावरण ने सिखाया जो कुछ भी हमारे दिमाग में भरा गया वो सारा पहले बुद्धि में अपनी अपनी जगह बनाए रहता है और जब भी हम कोई चीज़ पढ़ते लिखते हैं तो उसी दृश्टी से हम देखते हैं जो दृश्टी हमने पायी है बचपन से, और उसी स्तर पे हम देखते हैं जहां पर हम खड़े हुए है। इस वजह से जो कुछ भी हम पढ़ते हैं उसका उसी तरह से हम इस्तेमाल करने लग जाते हैं जैसा हम चाहते हैं, क्योंकि बुद्धि बड़ी तीक्ष्ण चीज़ है ।

ये बुद्धि जो है, ये हमको भी धोखा दे सकती है । इतनी होशियार चीज है, इससे बहुत बचके रहना चाहिए । इसलिए उन्होंने कहा है कि पढ़ि पढ़ि पंडित मूर्ख भये। क्योंकि असलियत से आदमी फ़िसल पड़ता है। असलियत की ओर नज़र नहीं करता। जब उसकी बुद्धि ऐसी तेज़ हो जाती है तो सब तर्क करके जैसे कि आदिशङ्कराचार्य ने कहा कि शब्द जालम। शब्द जाल मे फ़स के आदमी शब्दों मे ही घुटता रह्ता है ओर शब्द का विपर्यास कर लेता है। उसमें कुछ न कुछ ऐसा अन्दाज़ निकाल लेता है जो कि बिल्कुल जो अर्थ है जो शब्द है उसमें कोई समान बात रह नहीं जाती ।

यही बात मै देखती हूं दुनिया में खासकर भारत वर्ष में, जो कि योग भूमि है, महान देश है। इसकी महानता वही समझ सकता है जिसने आत्मा को प्राप्त किया है। जिसने आत्मा को प्राप्त नहीं किया वो नहीं समझ सकता कि ये देश कितना महान है । एक बार हम लंदन से हिंदुस्तान आ रहे थे, तो हमारे पति भी साथ में थे। हमने कहा देखिये, हमने तो टच कर लिया अपना भारतवर्ष। तो इन्होंने कहा, कैसे जाना। हमने कहा सब चैतन्य चारों तरफ़ लहरा रहा है। कहा, अच्छा, उन्होंने जाकर के पायलट से पूछा कि क्या हम हिन्दुस्तान आ गये । कहने लगे अभी एक मिनट पहले टच किया है हिन्दुस्तान।ये हमारे भारतवर्ष है इतनी महान ये भूमि है इसका हमें अंदाजा नहीं है।

वास्तव में जो बाहर के देश हैं उन देशों में जैसे कोई पेड़ बद जाता है, इस तरह बढ़ गये है, लेकिन इसकी जड़ें इस देश में हैं, अपने देश में इसकी जड़ें हैं। इन्होंने अपनी जड़ें खोजी नहीं, इसलिए आज बैठे हुए हैं कि किस वक्त भस्मिसात हो जायें, किस वक्त एटम बाॅम फ़ूट जाये ओर सब देश के देश नश्ट हो जायें। क्योंकि इनके पास कोई जड़ नहीं। लेकिन जड़ें जब अपने देश में हैं तो ये हमारा एक धरोहर है, हमारा हैरिटैंस है। इन्हेरिटैंस है। इसको हमें जानना चाहिए कि हमें क्या मिला हुआ है, हमने क्या खो दिया है और क्या हमें खोजने का है।

यहां पर बड़े बड़े साधु संत हो गये। अभी अभी तक, शिर्डी के साईं नाथ तक, हम कह सकते हैं बड़े बड़े यहां साधु संतों ने जन्म लिया और समझाया है कि अपनी आत्मा को खोजो। नानक साहब ने कहा है कहे नानक बिन आपा चीने मिटे न ब्रह्म की काई। मैं तो सिखों से ये पूछूंगी कि भई कर क्या रहे हो। रटे जा रहे हैं। कहे नानक बिन आपा चीने मिटे न ब्रह्म की काई।  पर कौन आपा को चीन्हेगा। वही मैं हिन्दुओं से कहूंगी जिनको बताया है कि आत्मा ही सब कुछ है, आत्मा को खोजो। और तो कोई बात करी नहीं। सारे आप वेद पढ़ लीजिए। वेद का अर्थ ही विद्। विद् माने आप की नसों में, आप के नर्वस सिस्टम में आत्मा को महसूस करना चाहिए। उन्होंने कहा जिसको विद् नहीं हुआ उसके लिये वेद बेकार हैं, काहे को वेद पड़ने का। लेकिन कर क्या रहे हैं हिन्दु।

इसाईओं को बताया गया है ईसा मसीह ने साफ़ तोर से कि भई तुम्हारा फ़िर से पुनर्जन्म होना चहिये। तो निकोडम्स ने पूछा कि फ़िर से  जन्म का मतलब क्या है। कि क्या फ़िर से माँ मैं आपकी कोक में जाउँ। कहने लगे, नहीं। जो इस शरीर से पैदा हो, तो शरीर होगा, लेकिन जो आत्मा से, जो आदिशक्ति से, होली घोस्ट से पैदा होगा, माने कुण्डलिनी से पैदा होगा, वही आत्मा स्वरूप होगा और वो तुमको होना है। तुमको आत्मा स्वरूप होना है। सबने कहा है कि तुम आत्मा स्वरूप हो। ऐसा कोई धर्म नहीं है जिसने ये बात नही कही। मैं कोई नयी बात नहीं कह रही । लेकिन जब हम आत्मा स्वरूप हैं, तो आत्मा तो सब में एक ही है। एक ही परमात्मा का प्रतिबिम्ब है।सबके अन्दर एक ही आत्मा बसी हुई है।

तो उस आत्मा को हमें जानना चाहिए,ये बात कोई भी नहीं कहता। सब लोग बेकार ही की बातें कर रहे हैं। फल की बात कर रहे हैं और रस है ही नहीं। तो एसे फल को खा कर क्य़ा मिलने वाला है, हमारे बाप दादाओं ने ऐसे फल खाए, उनके बाप दादाऔं ने खाए, अब असल को पाने की बात है। असल रतन को पाना चाहिये, ये सभी साधु संत कह गये, मैं नयी बात नहीं कह रही। कोन है ऐसा जिसने ये बात नहीं कही है। लेकिन फ़र्क सिर्फ़ इतना ही है कि ये चीज घटित नही हुई थी। ये घटना है हमारे अंदर, ये शक्ति है, इसको जागृत करना चाहिये । जब तक ये शक्ति जागृत नहीं होएगी, तब तक हम इसको समझ नहीं पाएंगे और इसलिए ये शक्ति जागृत होनी चहिए ओर हमें आत्मा को प्राप्त होना चाहिए।

अब ये शक्ति जागृत करने का भी कार्य समय से होता है। जब समय आता है, तभी यह कार्य होता है। और इसलिए ये अब समय आ गया है और इस वक्त बेकार की बातें लेकर के अपनी जिंदगी बर्बाद नहीं करनी चाहिये । ज़िंदगी आज तक हमने बर्बाद की। कुछ लोग हैं वो परमात्मा को मानते ही नहीं, कुछ लोग हैं मानते इसलिए हैं कि उससे झगड़ा हो सकता है। कुछ लोग हैं, परमात्मा को इसलिए मानते हैं कि उससे कुछ फ़ायदे हो जायें। भगवान को पाने देंगे, चलो हमारा ये ठीक कर दो, वो ठीक कर दो। लेकिन ये कोई नहीं सोचता है कि परमात्मा को इसलिए मानना चाहिए कि उसकी शक्ति हमारे अन्दर आये। परमात्मा की जो शक्ति है वो हमारे अंदर आ जाये। और सबसे बड़ी बात ये है कि जब आत्मा हमारे अंदर जागृत हो जाता है तो हम बाहिए के धर्म को मान ही नहीं सकते फ़िर। क्योंकि अंतर का जब धर्म जागृत हो जाता है, जो था, नानक साहब का, जो सबका था, वही धर्म, जो अंदर है, जो  मानव धर्म है, उसको हम मानने लग जाते है।  सिर्फ़ मानव धर्म को हम मानते हैं ओर जब हम मानव धर्म को मानते हैं तो हमारे अन्दर से सारी भावनायें, द्वेश, एक दूसरे को क्लेश देने की प्रव्रुत्ति, झगड़ा, घृणा, सब कुछ नष्ट हो जाता है। ये जब तक घटित नहीं होगा, ये परिवर्तन नहीं आयेगा। ये ऊपरी चीजों से कोई चीज भी ठीक नही हो सकती।

अभी देख लीजिये के मुसलमानों ने मारा हिंदुओं को, क्या मिल गया उनको । क्या मिल गया उनको विशेष, क्या पाकिस्तान में बड़े आराम से बैठे हुए है । या हिन्दुओं ने जिनको मरा वो क्या बड़े आराम से बैठे है । क्या मिल गया? ऐसे मारपीट से क्या मिलने वाला है।

अभी योगी जी ने मुझसे सवाल किया कि क्या माँ अगर कोई हिंसा करता है, हमें मारता है, तो उसे मारना उचित है या नहीं। मैंने कहा देखो तलवार से तलवार कभी नही लड़ती, तलवार से ढाल लड़ती है। अपनी ढाल बड़ी कर दो। हमेशा ढाल पे रहना चाहिए। आपको मालूम है कि अपने देश ने कभी भी किसी देश पर आक्रमण नहीं किया था, लेकिन अभी भी अपनी शक्ति बनी हुई है। ढाल बनने से अपनी भी शक्ती बढ़ती है और दूसरे की शक्ति नष्ट हो करके वो भी सोचता है कि अपनी भी ढाल बनाओ।

और ढाल हमारी जो है वो हमारी आत्मा है। इस आत्मा को हमें जागृत कर लेना है। सो वो किसी वाद विवाद से, शंका से या किसी चीज़ से जागृत नहीं होगी। ये एक चीज़ है जो सहज है। सहज माने आपके साथ जो पैदा हुई, जो सहज है। जैसे कि एक बीज होता है, वो अपने आप अंकुरित होता है। उसको आप चाहे उसके सामने भजन गाइए कि नई गाइए, आप कुछ उससे कहिए, कि हम निराकार में विश्वास करते हैं, साकार में करते हैं। वो कहे, बीज कहेगा भई मुझसॆ कोई मतलब नहीं। मैं तो माँ के पेट में आ गया हूं और अब मुझे तो उगना है, क्योंकि ये मेरा स्वभाव है।

इसी प्रकार आपके अंदर की कुण्डलिनी भी है, जो कि स्वयं ही जागृत हो जाती है। उसको कुछ कहना नहीं पड़ता, कुछ समझाना नहीं पड़ता। वो तो बैठी हुई है आतुर, कि जागृत हो जाये।

आप ये सोचिये कि जब हमारे अंदर ये शक्ति है और जब हम इसे प्राप्त कर सकते हैं, तो क्यों न प्राप्त करें। जिसको प्राप्त करने से आपकी पहले तो असली धर्म शक्ति है वो बड़ जाती है। धर्म शक्ति झगड़ा करना कभी भी नही है।

धर्म शक्ती वो है कि आदमी खड़ा हो जाये तो मजाल नहीं कि कोई बन्दूक उठा ले आप के ऊपर। ये धर्म शक्ति है। जैसे एक बार ईसा मसीह जाकर के उन्होंने देखा रस्ते में कि एक गन्दी वैश्या औरत थी। उसके ऊपर सब लोग पत्थर मार रहे थे। तो जाकर उसके सामने खड़े हो गये। उन्होंने कहा कि अछा, तुम्मे से जिसने पाप नहीं किया, मेरे ऊपर पत्थर मारना। तो किसी ने उन पर पत्थर नही चलाये।

जब श्री कृष्ण युद्ध में गये थे तो वो निहत्थे थे, उन्होंने कहा मै निहत्थे आऊंगा। जब वो निहत्थे खड़े थे, तो उनको कोई कहीं भी, दिखाई नहीं गया कि उनको, कोई बाण लगा, कि उनको किसी ने छेदा। वो तो अपना उपदेश गीता का जाकर के ओर वहां दे रहे थे जहां पर कि चारों तरफ़ से बाण चल रहे थे ओर तरह तरह की तलवारें चमक रहीं थी। उसके बीच में खड़े होके उन्होंने गीता कह दी।

इससे ये समझना चाहिये कि हमारे अंदर की शक्ति जब जागृत हो जाती है, तो हमें कोई भी नहीं हाथ लगा सकता, क्योकि हमारी अपनी शक्ति ऐसी जबरदस्त है कि उसके ऊपर में आदमी बिल्कुल पिघल जाता है। फ़िर दूसरी बात ये है कि ये  परमात्मा की जो शक्ति है ये प्रेम की शक्ति है। ये शक्ति प्यार की है । प्रेम की है और प्रेम के आगे बड़े बड़े घुस जाते है।

आपको शायद अलेक्जेंडर का किस्सा मालूम होगा, वो आप ही के यहां मेरे (ख्याल) शायद पठानकोट ही में हुआ हो ऐसा मुझे लगता है। ये हादसा हुआ था कि उनकी पत्नी जो थी वो एक हिंदुस्तानी औरत थी। और यहां पर पुरु करके एक राजा राज्य करते थे पहले। तो वो पुरु राजा ने उनको पकड़ लिया किसी तरह से और जीत लिया। यहां के लोग तो है ही बहुत होशियार लड़ाई में, तो उन्होंने शायद उनको जीत लिया अलेक्जेंडर को और जेल में डाल दिया। अब ये तो हिंदुस्तानी औरत थी बड़ी होशियार। इसने कहा कि किस तरह से छुड़ाना चाहिए अपने पति को तो उसने एक छोटी सी चांदी की थाली में एक राखी, राखी का दिन था राखी पूर्णिमा का दिन था, राखी रख के उसको ढक करके भेज दिया, जब (अलेक्जेंडर ने देखा उसके) पुरु राजा ने देखा कि एक राखी आई हुए हैं उसने कहा कि भाई हा देखो बांध दो मेरे हाथ में कहने लगे मेरी बहन कौन है? तो उन्हें बताया कि अलेक्जेंडर की पत्नी तुम्हारी बहन है। अब इनके तो बड़ी शर्म आयी, मेरी बहन है। अब देखिए एक राखी पर वो गए और उन्होंने जा करके वहां से उस राजा को उसको अलेक्जेंडर को छुड़वाया, पूरे अदब के साथ ला करके और उनकी पत्नी को प्रेजेंट किया और कहने लगे माफ कर दीजिए। आपका जो कुछ सोना चांदी लूटा गया था, सब ले लीजिए जो कुछ आपने हमसे लूटा वो भी ले लीजिए और आप हमें माफ कर दीजिए और उनको ले जा करके सिंहासन पे बिठा दिया। अब वो चक्कर में पड़ गया अलेक्जेंडर। वहां तो ऐसी कोई सभ्यता है नहीं कि इस तरह की कोई चीज करे। उसकी कुछ समझ ही में नहीं आया, कहां तो मैं जेल में पड़ा हुआ था कहां मैं सारा हिन्दुस्तान जीतने के पीछे में लगा हुआ था और इस आदमी ने मेरा इतना आदर क्यों कर दिया। उनकी खोपड़ी में बात नहीं आई क्योंकि उनके यहां तो मां बहन होती नहीं, वो क्या जाने। जब वो घर गए तो उनकी बीबी हंस रही थीं मुस्कुरा रही थी, उसने कहा कि किया क्या तुमने? कहने लगी कुछ नहीं एक छोटे से सूत्र पे पकड़ लिया उनको, कहने लगे कौन सा सूत्र पकड़ा ये बताओ?

तो उन्होंने कहा कि हमारे देश में बहन और भाई की बड़ी ज्यादा मोहब्बत होती हैं, तो कहने लगे कि तुम्हारे ये भाई कैसे हुए? उन्होंने कहा कि एक रस्सी पे हो गए, एक छोटी से सूत्री भेजी थी उस पर हो गए ! कहा अच्छा तो ये कैसे? तो फिर उसने समझाया कि हमारे यहां राखी पूर्णिमा के दिन अगर कोई एक सूत्र भेज देवे तो हो गया फिर उसका, वो तो  उसका भाई हो ही जाता है।

उसने कहा बाप रे बाप, ये देश अगर इतने छोटी- छोटी सूत्र पे हिलता है तो फिर यहां तो मैं राज्य नहीं कर सकता, ये तो महान देश है। और वो अपनी सारी सेना लेकर कराची से निकल गया उसने कहा मुझे नहीं चाहिए और ये बात आप अगर जाए एथेंस में तो वहां लोग बताते है, कि अलेक्जेंडर ने आके कहा कि हिंदुस्तान को कोई काबू नहीं कर सकता, क्योंकि ये तो कोई परमात्मा का देश है, जहां लोग एक एक सुतली पे हमें निकाल दिए जेल में से। जो कि मै सारा देश जितने वाला था, चलो मेरी बहन का ही तो है हसबैंड, क्या हो गया उसका राज हो गया हमारा क्या जाने वाला है। ये देश अपनी इतनी महानता ले करके,अपनी सभ्यता है, इस सभ्यता को भूल करके और हम लोग क्या काम कर रहे हैं, इधर नजर करिए। ये अपने थोड़े ही साल पहले की बात है कोई ज्यादा दिन नहीं हुए कि अलेक्जेंडर इस देश में आए थे|

और आज भी वो अपने देश को बहुत ऊंचा देश समझते है ग्रीस में, हम गए थे तो वहां के लोग बताते थे कि हमें मिलने बहुत से लोग आये। हमने कहा ये सब लोग हमसे मिलने क्यों आए। तो कहने लगे हमें यहां बताया गया था कि आप बहुत भारतीय है, बिल्कुल भारतीय तरीके से आप रहते है तो हम देखने आए थे कि भई अलेक्जेंडर भी भारत की बड़ी प्रशंसा करते थे, तो हम आपको देखने आए है। और चंद्रवरदाई को यहां से ले गए थे उन्होंने काफी इस पर कविताएं वगैरह लिखी हैं।

ये तो अपने भारतवर्ष की महिमा आज सारे संसार में इतनी मानी गई है। हम जानते ही नहीं कि हम कितने महान हैं, हमारी कितनी उच्चता है और हमने क्या क्या पाया। हमारे ऋषि मुनियों ने हमको क्या क्या दिया हुआ है और बेकार की चीजों में हम झगड़ा कर रहे हैं। मेरी समझ में नहीं आता है कि उधर क्यों नहीं नज़र करते, जो हम हैं। जो हमारे अंदर इतनी बड़ी संपदा है इतनी संपत्ति। ये इन बच्चों को बताना चाहिए। जो बच्चे अपने देश के बारे में जानते नहीं, वो देश का प्यार भी क्या जानेंगे। देश की क्या क्या महानता है। कैसे कैसे यहां लोगों ने त्याग करके इस देश को स्वतंत्रता दी और आगे चल करके आज जब स्वतंत्र हुआ, तो हम लोग तो बस जैसे कोई बेल छूट गया हो किसी कैदखाने से सबको मारता फिरता है, उस तरह से हम सब आपस में लड़ रहे है।

इस चीज के बारे में तभी पता होगा जब आप अपने आत्मा को प्राप्त करिएगा। क्योंकि आत्मा जो है ये आपके अंदर एक सामूहिक चेतना लाता है, एक सामूहिक चेतना लाता है जिससे आप समझते हैं कि आप सब एक हैं। आपके अंदर एक ही परमात्मा बसते हैं, ये जब तक आप पूरी तरह से अपनी नसों में न जानिए। क्योंकि जब ये हो जाता है तो आपको आश्चर्य होगा कि आपके हाथ में, आप जानते हैं, उंगलियों के इशारों पर आप जानते हैं, कि दूसरे आदमी में क्या शिकायत है और आप में क्या शिकायत है।

जो कह रहे हैं कि बीमारी ठीक करते हैं, मैं किसी को कुछ ठीक नहीं करती। असल में ये होता है कि मेरी, मेरे पास कोई आ जाए या मेरे तरफ ऐसे हाथ कर ले तो, उसकी कुण्डलिनी जागृत हो जाती है। उसी की कुण्डलिनी उसकी मां है वो ही उसको ठीक कर देती है, मैं उसको कहां ठीक करने चली। समझ लीजिए ये पृथ्वी है और इस पृथ्वी के अंदर आप बीज डाल दीजिए तो वो उग जाता है तो क्या पृथ्वी कहती है कि मैने बीज उगाया है, भइ वो बीज का अपना गुण है पृथ्वी का अपना गुण है वो उससे उग गया उसमें पृथ्वी ने क्या किया और बीज ने क्या किया। जिसका जिसका जो स्वभाव है उस तरह से अपने आप हो जाता है, अपने आप ये घटित हो जाता है। पर ये शक्ति हमारे अंदर है और आप हिंदुस्तानी भारतीय विशेष रूप से पाए हैं।  ये भी जान लीजिए कि इस देश में जन्म लेने के लिए आपने पूर्व जन्म में हज़ारों हज़ारों पुण्य कर्म किए है नहीं तो इस देश में आप जन्म नहीं लेते।

ये सब बाते नहीं जानने की वजह से आप भारतीय भी नहीं हो सकते। इसीलिए झगड़े हैं। पहले भारतीय होइए फिर आप विश्वव्यापी होएंगे। अगर आप भारतीय भी नहीं हैं, तो आप विश्वव्यापी क्या होंगे। आज हमारे सारे संसार में, बहुत सारे सेंटर्स हैं, जहां सहयोग का कार्य होता है। ये सब आपके भारत दर्शन के लिए यहां आते है और देहातों में घूमते हैं, और बताते है कि मां जहां इतना आनंद आता है ऐसा कही नहीं। अब जंगलों में घूमते हैं, कहीं देहात में रहते है, कहीं ऐसी ऐसी जगह रहते है जहां न बाथरूम है, न कुछ नहीं, अपने वहां रहते है और वहां रहते हुए भी इतने आनंद में रहते तो मैने कहा कि तुम लोगो को क्या इतना आराम वहां पर है शरीर को, यहां तो कुछ आराम नहीं, तो तुम कैसे इतने आराम से हो। तो कहने लगे यहां आत्मा का आनंद है। आत्मा का आराम है हमको तो शरीर का आराम तो बहुत मिल चुका, हमें नहीं चाहिए। यहां तो आत्मा का आनंद है। तो इसलिए अपने आत्मा को प्राप्त करते ही मनुष्य एक तरह से बहुत तृप्त हो जाता है। और उसी से आप को आश्चर्य होगा कि जैसे श्री कृष्ण ने कहा है कि ‘योगक्षेमं वहाम्यहम्’| कि आपका पहले योग घटित हो जाए और उसके बाद आपको क्षेम माने आपकी अच्छाई आ जाए। अच्छाई माने पैसे की दृष्टि से, मानसिक दृष्टि से, बौद्धिक दृष्टि से, आपके शारीरिक दृष्टि से सब तरह से आप में अच्छाई आ जाए, ये तो कृष्ण ने ही आपको प्रॉमिस कर के दिया।

फिर ये कहना कि नानक साहब ने बिलकुल ही राम को नहीं माना था ये तो गलत बात है, उन्होंने राम को भी माना था और कृष्ण को भी माना था सबको माना था। लेकिन उस वक्त ये बात हुई थी कि जो हिंदू लोग थे, उन्होंने अपने को पूरी तरह से इस तरह से गाड़ लिया था कि कोई सी भी मूर्ति देखी उसका नमस्कार करो, कुछ भी, कोई पण्डित जी आए, आज भी, आजकल ऐसा होता है कोई पण्डित आया, कोई पंडा आया लूटने लग गया, उसी को मान लो। ये सब झगड़ेबाजी ब्राह्मिनिज्म जिसको कहते है, बहुत ज्यादा फैल जाने की वजह से। तब पहले शुरू में ये था कि चलो उन चीजों की बात करो जैसे कि फूलों की बात करो तो फूलों से आपको शहद मिल जाएगा, तो उन्होंने फूलों की बात करी, तो लोग फूलों से चिपक गए। जैसे ये ब्रह्मा विष्णु महेश आदि सब शक्तियां हमारे अंदर में हैं। उस शक्तियों के नाम देने मात्र से तो कुछ ख़राब नहीं हो जाता। उन्होंने जो नाम दिए उस नाम पे झगड़ा शुरू हो गया, कि कोई ब्रह्मा की कोई विष्णु की कोई किसी की पूजा करने लग गया, अब पूजा करने के बाद कोई सा पत्थर उठा के लाया उसको बना दिया, इतना वो बढ़ गया था तो उन्होंन कहा कि निराकार की बात करो।

इसलिए निराकार की उन्होंने बात शुरू कर दी। इसलिए कि, चलो तुम फूलों की नहीं, तुम शहद की बात करो। उन्होंने शहद की बात शुरू कर दी। जब शहद की बात शुरू कर दी, तो लोग शहद की बात ही को लेकर के बात ही करने लगे सब। बात ही बात है। और कुछ तो धर्म बचा नहीं। कहीं भी जाइए अब शहद की बात हो रही है। गाना गा रहे हैं, अखंड पाठ हो रहे हैं, तब भी वही बात हो रही है। वही चीज आर्य समाज की हो गई। उन्होंने कहा निराकार की बात करो तो अब निराकार की बात हो रही है। बात तो पहले फूलों की भी थी और बात अब भी ही निराकार की है, शहद की है।

तो आपको मधुकर होना चाहिए जब तक आप मधुकर नहीं  होंएगे, आप शहद को नहीं पा सकते। ये बात समझना चाहिए लेकिन तो भी सब यही कह गए, पूरी समय से यही कह गए हैं कि आप शहद को पाइए। नानक साहब ने तो इतना एहतियात किया इतने एहतियात से काम किया कि जो आत्मसाक्षात्कारी लोग थे हिंदुस्तान भर में, उसमें मराठी नामदेव कवि भी हैं। उनको ग्रन्थ साहब में लाये। कोइ भी ऐसा आदमी उसमें नहीं है जो आत्मसाक्षात्कारी नहीं था। सारे कवि जो कि आत्मसाक्षात्कारी थे उनको लिया। अब कबीर दास जी के गुरु एक हिंदू थे। आप तो जानते हैं, रामानंद स्वामी के पास वो गए थे और  रामानंद स्वामी ने उनको पार कराया था। उनके तो गुरु एक हिंदू थे, तो नानक साहब ने जितने भी आत्मसाक्षात्कारी उस वखत गुरु लोग थे उन सब को लेकर के और उनसे ग्रन्थ साहब बनाया। अब ग्रन्थ साहब को जब तक आप उसके अंदर घुसिएगा नहीं, जो उन्होंने लिखा है। जैसे कि कोई आपको प्रिस्क्रिप्शन दे दिया कि सर दर्द की आप ये दवा लीजिए। अगर आपने वो दवा नहीं ली तो आपका सर दर्द कैसे जाएगा। सिर्फ आप रटते रहे ये दवा लीजिए, ये दवा लीजिए, तो क्या सर दर्द जाएगा। जो उन्होंने कह दिया है, जब तक वो आप करिएगा नहीं, तब तक ये काम कैसे होगा। उन्होंने तो कहा है कि, आपा चीन्हें मिटे न ब्रह्म की काई। उधर नजर करना चाहिए कि हमने तो अपना आपा चीन्हा नहीं। जो बता गए थे वो करना चाहिए, कबीर दासजी ने यही कहा है। सारा तो, अगर किसी ने उत्तर हिंदुस्तान में कुण्डलिनी पे बात की, तो इन दोनों आदमियों ने की है। और तो किसी ने खास की नहीं है, हां आदि शंकराचार्य ने जरूर छठी शताब्दी में बहुत बात की है। लेकिन सारी संस्कृत भाषा में होने से उत्तर हिंदुस्तान में इसका खास चला नहीं, ब्राह्मणों ने कुछ ले लिया, नहीं तो नहीं लिया। लेकिन साउथ में या महाराष्ट्र में तो बहुत लोग जानते हैं।  क्योंकि वहां नाथपंथी हुए हैं सब ये, मछिंदर नाथ वगैरह। उन लोगों ने यही सब काम किए हैं। इसलिए महाराष्ट्र के लोग कुण्डलिनी के बारे में बहुत जानते है। लेकिन नॉर्थ में आप जाइए। हम लाहौर में पढ़ते थे, मेडिकल कॉलेज में, तो वहां हमने किसी से कुण्डलिनी की बात की, तो कहने लगे कि कुण्डलिनी और कुंडली क्या एक ही है? कुंडली बहुत अलग चीज़ है और कुण्डलिनी अलग चीज़ है।

इस प्रकार के यहां पे अज्ञान हैं। लेकिन ये अज्ञान होते हुए भी इस जगह जो ये बड़े बड़े लोगों ने काम कर दिये हैं, इस पंजाब में स्वयं नानक साहब रहे, इसका नाम ही उन्हीं के वजह से पंजाब पड़ा है, इस खास जगह में तो चाहिए कि मनुष्य आत्मसाक्षात्कार को ही प्राप्त हो, यही धर्म है। बाकी कुछ धर्म नहीं है। सब अविद्या है।

और इस वजह से ऐसा स्कूल जब यहां बनेगा, जो बच्चे इस चीज़ को पाएंगे, आप देखिएगा इनका चरित्र विशेष हो जाता है। वैसे ही हमारे देश में लोग अच्छे हैं। और जगह से बहुत अच्छे हैं। आपको पता नहीं और देशों में क्या हालत है। हम तो सोचते हैं कि अंग्रेज लोग बड़े खुश होयेंगे या अमेरिका के लोग बड़े अच्छे होयेंगे। बिल्कुल रद्दी लोग है। आधे लोग तो नरक में सीधे ही जाने वाले हैं। आप अभी जान लिजिए मुझसे। और बाकी जो बचे है उसमें से भी कुछ तो अपनी आत्महत्या पे तुले हुए हैं। अब देखिए कि वहां नॉर्वे, स्वीडन और स्विट्जरलैंड, तीन देश बहुत रईस हैं। उनके पास मोटरें, एक एक आदमी के पास तीन तीन मोटरें हैं, मकानात हैं, सब कुछ हैं, रईस हैं। और उनके बच्चे जो हैं, आत्महत्या पे तुले हुए हैं। तो उनसे क्या लेने का है। उनसे ये ही सीखने का है कि पैसा मिलने से मनुष्य सुखी नहीं हो सकता है। किस चीज़ से सुखी होता है, आत्मा की शांति मिलने से। और उस आत्मा को आप प्राप्त करें। तो आपको आश्चर्य होगा कि आप परमात्मा के साम्राज्य में आयेंगे और वो सारी आपकी दुविधाएं, आपकी तकलीफें देखते ही, इतनी आपकी मदद करते है कि आप स्वयं आश्चर्य में होते है कि सब चीज़ कैसे बनी बनाई मिल रही है। उसके साम्राज्य में तो आइए। उसको आप मानते जरूर है लेकिन अभी पाया नहीं है। पाने पर आप मानिएगा। क्योंकि जब उसका अनुभव होता है आप आश्चर्य करेंगे कि वो कहां से कहां पहुंचा देगा।

विदेश में जो सहज योगी है उनकी जिंदगी इतनी बदल गई है कि कोई  विश्वास ही नहीं करता कि ये परदेसी लोग हैं, इतनी जिंदगी बदल गई, इतनी शुद्ध आत्मा, जैसे कि कीचड़ में से कमल निकल आए हों। इस तरह इतने सुंदर वो लोग हो गए और आपके प्रति उनको इतनी श्रद्धा है। वो सोचते है कि हिंदुस्तानी तो सारे ही संत साधु हैं। अब अंदर की बात कौन जाने और उनसे कौन बताए। लेकिन है बात सही कि यहां लोग ज्यादातर अच्छे लोग हैं महान लोग हैं। हमारे पूर्वजों की भी बड़ी कमाई है। हम लोग बहुत ऊंचे किस्म के लोग हैं। हमारी जो धारणाएं हैं, विचार हैं, बहुत ऊंचे किस्म के हैं। पर कभी कभी थोड़ी बेवकूफी में हम फंस जाते हैं। वो दूसरी बात है। पर वैसे देखा जाए तो हम लोग बहोत ऊंचे किस्म के लोग हैं। और हमारी ऊंचाई को बनाने रखने का एक ही तरीका है कि हम आंखें ऊपर रखें, उन्नत रखें। उस आत्म के तरफ नजर रखें।

तो अब, पता नहीं आज आत्म साक्षात्कार का है ? अच्छा, तो एक दो मिनट के अंदर ये तक्षण काम हो जाता है । तो आप जूते उतार लीजिये और खास करके मैं सिंह साहब से कहने वाली थी कि मैंने देखा है की राजपूत लोग बहुत जल्दी पार हो जाते हैं, पता नहीं कैसे। पर ये राजपूतों को, क्योंकि मैं भी, मेरे बाप दादे अब राजपूत थे, बादमें  जाके महाराष्ट्र में सैटल हो गए। इसलिए शायद हो, पर राजपूत लोग, मैं देखती हूँ कि बहुत जल्दी पार हो जाते हैं । तो राजपूतों का पता नहीं क्या ये है कि आन बाण पे रहते हैं कि क्या बात है और मिल्टरी में बहुत से राजपूत हैं और ये सिंह जाती के जितने लोग हैं की जो सिंह को अपनी जाती समझते हैं, देवी का वाहन है । सिंह, ये देवी का वाहन है।तो वो देवी के वाहन को मानते हैं, या चाहे जो भी हो, अनेक हमने ऐसे देखे हैं कि जो राजपूत लोग हो तो बहुत जल्दी पार हो जाते हैं। और क्षत्रिय जाती के लोग बहुत जल्दी पार हो जाते हैं और उसकी वजह ये भी हो सकता है की लड़वइये लोग हैं। पर सहज योग ऐसे वैसे लोगों का काम नहीं है। जो आदमी वीर होगा, देवी को वीरमाता कहा जाता है, डरपोकडे़ लोगों का काम नहीं है। जो आदमी में शक्ति हो अंदर से, जो आदमी इसके लिए उठ खड़ा हो, उसी को आत्मा मिल सकता है। इसीलिए उसे वीरमाता कहा जाता है और सबसे बड़े वीर तो गणेश को माना जाता है कि सबसे बड़े वीर गणेश हैं। तो आशा है कि यहाँ पर आपने कहा कि मिलिट्री है, बहुत से मिलिट्री के भी लोग हैं, तो सबको बड़ा लाभ होगा और सब साथ मिलकरके इस बात को समझेंगें कि हम आत्मा हैं और आपसी झगडे़ बिलकुल पूरी तरह से अंदर से ही मिट जायेंगे, बाहर से बताने की ज़रुरत नहीं, आप ही आप अंदर से मिट जायेंगे। ये चीज़ घटित होना चाहिए अपने देश में। सो ये जो सश्य श्यामलाम भूमि है, जिसका वर्णन अनादि काल से गंधर्वों ने और देवों ने किया हुआ है, उसमें इसकी असलियत जो उभर आनी चाहिए। आशा है इस छोटे से स्कूल में ही ये चीज़ शुरू हो जाये और क्योंकि सहज योग एक समाजोन्मुख चीज़ है, समाज की तरफ दृष्टि है और जैसे ही योगी (Yogi Mahajan) पार हो गए, उन्होंने सब छोड़ छाड़ करके कहा, माँ अब तो मैं समाज कार्य करूंगा।

लेकिन ये ठोस समाज कार्य है। ऐसा वैसा नहीं कि स्कूल बना दिया और उसके ऊपर में अपना घमंड करते फिरें। ये बात नहीं है। इसमें जन साधारण की जाग्रुति का सवाल है। जब तक आप कुछ बनेंगे नहीं तब तक आपका सहज योग नहीं हुआ। ऊपरी तरह से कोई सर्टिफिकेट नहीं दिया जाता है कि कोई उसमें आपको तमगे नहीं मिलते हैं, सिर्फ ये होता है कि आप के अंदर की आत्मा इस तरह से त्रुप्त हो जाती है कि इतनी आत्माएं संसार में जागृत हो गयीं। एक दीप से दूसरा दीप जलता है और कुछ नहीं, उसमें न लेना देना बनता है न कोई उपकार होता है न इसमें आप कुछ रुपया पैसा दे सकते हैं। ये भी एक हमारे अंदर है के हम गुरुओं को रुपया पैसा चढ़ाते हैं, खासकर हिन्दू लोग। बेकार की चीज़ है। जो गुरु आपसे पैसा वैसा ले उसको आप कहिये, आप जाइये यहाँ से। दुकानदारी आप भगवान की नहीं कर सकते।वो कोई बाजार में नहीं बैठे हुए। ये समझ लेना चाहिए। इसके लिए कोई आप पैसा,अड़ता  कोई चीज़ नहीं दे सकते। अपने आप ही आपके अंदर ये चीज़ है आप पा सकते हैं इसे, और इसे आप प्राप्त करें। मुझे बड़ा आनंद हुआ के आज इतने शुद्ध वातावरण में हम आ सके और आप सबसे मिल सके और बार बार हम आयें तो बड़ा अच्छा रहेगा। 

श्री माताजी एक छोटी बच्ची से जो उनकी गौद में बैठी थी : अच्छा अब हम बैठें, आप बैठ जाइए।बैठिए।

योगी महाजन : सब अपने अपने जूते निकाल लीजिए ।

श्री माताजी  जूते उतार दो, एक मिनट जूते उतार दो। और ये क्षण भर की बात है। इसमें कोई टाइम ही नहीं लगता है, एक क्षण में कुण्डलिनी ऊपर चढ़ जाती है। और दोनों पैर ज़मीन पर रखें। एक बात अपने देश में अच्छी है। चाहे कितना भी आप झगड़ा करो, माँ को तो आप सब मानते हो, और चाहे कुछ मानो न मानो। माँ तो एक ही है सबकी। माँ पे कोई झगड़ा नहीं होता।

पानी दे दौ, थोड़ा सा और।

आराम से बैठिए सब लोग। ज़मीन पे बैठना चाहें तो ज़मीन बड़ी अच्छी चीज़ है, नहीं हो तो ठीक है जैसा भी चाहें, या सामने आ जाइए। आराम से बैठिए। अब ये है इनकम टैक्स कमिश्नर हैं, दिल्ली से आए हुए हैं। इनका परिवर्तन हो गया, इनका जीवन परिवर्तन हो गया, इनके लड़कों का हो गया।  इनकी पत्नी ने आपको अभी गाना सुनाया। सबका परिवर्तन हो रहा है। सारे तपके के लोग यहाँ रहते हैं। आपके जो वैदय साब हैं, उनकी बुआजी कल हीं आयी थीं। सहज योग पे लिख रही हैं। बैठिए। आओ बैठो, बैठो आप बैठ जाओ। सब लोग बैठो, बैठो वहां गड्ढा है। यहाँ बैठ जाओ। अब इस तरह से सिर्फ आपको ऐसे हाथ करना है, पहले, सिर्फ हाथ ऐसे। सबसे पहले हमें संतुलन आना चाहिए। हमारे अंदर दो शक्तियां सबसे पहले कार्यान्वित रहती हैं। इस हाथ से तो हमारे अंदर सिर्फ इच्छा शक्ति होती है, जिससे हम इच्छा करते हैं और इस हाथ से तो हमारे अंदर क्रिया शक्ति होती है जिससे हम क्रिया करते हैं। पहले इस दोनों में संतुलन आना चाहिए कि हमारी इच्छा और क्रिया में जब संतुलन आ जाता है, तभी कुण्डलिनी आसानी से जागृत हो जाती है। इसलिए पहले आप लेफ्ट हैंड मेरी और करिए और राइट हैंड माँ की तरफ, पृथ्वी माँ की तरफ। ये भारत माँ की तरफ, राइट हैंड, राइट हैंड। असल में हर जगह राइट और लेफ्ट को अलग अलग तरह से कहते हैं इसलिए मैं कहूँ सीधा हाथ सीधा हाथ जो है ।

अब राइट हैंड मेरी और करें, लेफ्ट हैंड इस तरह। राइट हैंड मेरी ओर राइट हैंड, सीधा हाथ मेरी ओर, लेफ्ट हैंड नहीं। ऊपर ऊपर। किसी किसी को ज़रूर थोड़ी सी, महसूस हो रही होगी, ठंडी ठंडी हवा हाथ में आती है। मुहम्मद साहब ने कहा है कि जित वक्त आप के उत्थान के दिन आएंगे, रिज़रेक्शन के दिन आएंगे, तब आपके हाथ बोलेंगे, साफ़ कह दिया। वो भी कोई, वही चीज़ थी जो नानक साहब थे और कोई फरक थोड़ी था। ये तो आप जानते हैं एक बार नानक साहब पाउँ करके लेटे हुए थे मक्के की तरफ। लोगों ने कहा कि मक्के शरीफ की तरफ आप पैर करके लेटे हैं। तो अच्छा पैर हटा दो, तो मक्का भी हट गया उनके साथ। बात तो साफ़ कही हुई है। वोही चीज़ थी, कोई फरक नहीं। दोनों एक ही चीज़, एक ही तत्व था। लेकिन आप देखिए। नानक साहब के शिषय और मुहम्मद साहब के शिषय। और अब तो वो आपस में भी बहुत लड़ रहे हैं। लड़ने का इंतज़ाम अच्छा किया हुआ है। कुछ न कुछ बहाना चाहिए, इंसान को लड़ने के लिए। तू नहीं तो तेरा बाप निकाल के हम लोग लड़ाई करते हैं और दोष परमात्मा को देते हैं।

अब देखिए दोनों हाथ मेरी ओर करके आँख बंद करें, और देखिए आपके अंदर हाथ में ठंडी हवा आ रही है क्या। दोनों हाथ। ये हिंदुस्तानिओं की विशेषता है कि इतनी सी चीज़ पर कुण्डलिनी जागृत हो जाती है। पर बाकी लोगों की नहीं होती है। वहां तो मेरे हाथ टूट जाते हैं।

हं, हो गए, हाथ में ठंडी हवा आएगी। आ रही है बेटे तुम लोगों के, ठंडी ठंडी हवा। आ रही है?

हां, आ रही है। उसमें शर्माने की कोनसी बात है आ ही रही है। वो आँख से पता चल रहा है।

हां, आ रही है। ये हिंदुस्तानियों की विशेषता है। सरदार जी आपके आ रही है ?  हाथ ऐसे करिए, आ रही है ना ? अब पूछिए यही ब्रह्म शक्ति है  ?  यही निराकार, सत श्री अकाल, जिसे कहते हो वही है ?  पूछिए। यही ब्रह्म शक्ति है पूछिए, अपने मन में पूछिए, यही ब्रह्म शक्ति है। और ज़ोर से आएगी। आँख बंद रखिए, आँख नहीं खोलिए। क्योंकि अंतर योग है न, इसलिए चित्त अंदर होना चाहिए। एकदम निर्विचार हैं आप। विचार नहीं आने देना। निर्विचार।

ह्म्म, आ रही है ? आ रहा मज़ा?  उन देहाती लोगों से पूछिए, जो लोग हैं देहात के, पिंड के लोग हैं, उनसे पूछिए उनको आ रही है नहीं ठंडक। नहीं नहीं पीछे में है। सामने आ जाएं।

हम्म, एरिया कमांड को देखिए,इनके आ रही है क्या। आपको आ रही है बहनजी ?  चलो बस ठीक है। आप लोग तो ऐसे ही पहुंचे हुए हैं। हमारा बस, हमें बस यहां आना ही ज़रूरी था और तो बस आप लोग बैठे थे किनारे पे, लुढ़क पड़े समुन्दर में, और उन्होंने कहा है कि जब मस्त हुए फिर क्या बोलें, वो बात है। सरदारजी आपके आ रही कि नहीं ?

सरदारजी : सेंसेशन है।

श्री माताजी : सेंसेशन हां, दोनों पैर ऐसे रखिए ज़मीन पर, इस तरह से, हाँ, सेंसेशन पहले शुरू हो जाती है, फिर ठंडी ठंडी हवा सी लगती है। वर्णन किआ हुआ है। किताबों में इसका वर्णन है, सलीलं सलीलं, माने ठंडी ठंडी हवा।

लेफ्ट बड़ी पकड़ आ रही है यहाँ पता नहीं, लेफ्ट की पकड़ है।

अब विचार नहीं करिए। आप मेरी और आँख खोल के देखिए, विचार नहीं करिए। बिल्कुल विचार नहीं करिए।

हो गए पार। आप ही की माँ है, आप ही की कुण्डलिनी है।

हाँ, अब बस इसको जमना चाहिए। बस इसको समझ लीजिए, फिर देखिए, आप कहाँ से कहाँ पहुंच जायेंगे, कहाँ से कहाँ पहुँच जायेंगे। बस जमाना चाहिए।

अब बीज का अंकुर हो गया, लेकिन इसका पेड़ बनाना चाहिए ना। एकदम निर्विचार हैं, कोई विचार ही नहीं देखिए। कोई विचार आ रहा है? नहीं आ रहा? क्यों, नहीं आ रहा ना विचार ? शर्मा ही रहे हैं, बोलो बोलो। माँ से क्या शर्माने का, माँ हैं हम तो, माँ से क्या शर्माना। ठीक है। आ गए इन लोगों के सबके ? सब ये लोग पहुंचे हुए लोग रहते हैं यहाँ, और फिर मिलिट्री के सानिध्य में हो ना, तो और क्या होगा ? अपने देश के लिए लड़ने वाले लोग हैं। इतना बड़ा भारतवर्ष, इतनी ऊँची चीज़, उसकी इज़्ज़त सँभालने वाले लोग हैं। और जो बात योगीजी ने कही उसको सोचिए, कि ये कोई हिन्दू मुसलमान का झगड़ा नहीं, आप सोचते गर इंदिराजी ने गलती की ये उनकी आपकी बात है। आप हिन्दुओं के पीछे क्यों पड़े हैं और हिन्दुओं को भी समझना चाहिए कि उनका क्या इंदिराजी से लगाव है। ठीक है, चाहे उन्होंने गलती करि हो, नहीं करि हो। वो आप लोग जानिए, लेकिन ये कि उसके पीछे में आप, उसका कोई रिश्ता नहीं बनता, उसके पीछे हाथ धोके लगे हैं, इसमें क्या अर्थ है।  इसमें झगड़ा करने की कोनसी बात है। वो गोरमेंट है, गोरमेंट को जो ठीक समझे, जो उन्होंने ठीक समझा, किया, तो गोरमेंट से आपका झगड़ा है। हिन्दुओं से क्या झगड़ा है ये मेरी समझ में नहीं आता। आपको मारना है तो आप गोरमेंट को मारो, एट द मोस्ट (at the most) और किसको मार सकते हैं। लेकिन समझदारी की बात करनी चाहिए कि इसमें इतनी बिगड़ने की कोनसी बात है। अपने देश को कमज़ोर करने में क्या रखा हुआ है। जो अपनी माँ है, उसीको कमज़ोर करदोगे तो कैसे होगा।

और ये जो मानते भी हैं, इसमें क्या मिलने वाला है। मेरी आज तक समझ में नहीं आता कि जिनको मिला, महाराष्ट्र महाराष्ट्र, बड़ा झगड़ा करके, महाराष्ट्र वालों ने ले लिया, तो क्या मिल गया उनको। सर फुटबल, अभी भी सर फुटबल कर रहे, बच गए अभी, सर फूटते फूटते एक दूसरे की। और तो कुछ धंदा नहीं कर रहे और इतना झगड़ा कर कर के ये प्रदेश चाहिए वो प्रदेश छीन लिया है तो कोण बड़ा वहां सत करम कर रहे हैं। वही झगड़ा बाज़ी, वही सबकुछ शराब पीना आजकल तो इतना शराब महाराष्ट्र में पीते हैं लोग, कि जिसकी कोई हद नहीं। उनके आगे सिख क्या पिएंगे। सबकी मात हैं वो लोग। कोनसा उन्होंने अच्छा करम किया है। ये खुद ही सोचना चाहिए कि इतना झगड़ा करके कोई अच्छा करम तो करते दिखाई नहीं देता मुझे। हां गर खालसा पा करके वाकई खालिस हो जाओ तो मानें, वो तो नहीं होने वाला। खालसा पाकरके सर फोड़ेंगे एक दुसरे का, देख लीजिए आप। अभी में बता देती हूँ। पा लीजिए खालसा, आधे सिख वैसे ही ख़तम हो जायेंगे, क्योंकि जो गुस्सा बचा हुआ है वो किसपे निकालिएगा। अपने भाइयों पे और क्या। इसमें रखा क्या है मेरी समझ नहीं आता, जब एक को देख लिया वो कुछ नहीं कर पाए तो दूसरा क्यों उधर जाता है। एक को देख लिया कि शराब के बुत्ते से आ रहा है और मर रहा है, गिर रहा है फिर काहे को उस बुत्ते में जाने का।

सीखिए तो आपको अच्छा लगेगा। हमारे साथ आये हुए हैं एक दो अभी ऑस्ट्रेलिया से लोग, अब ऑस्ट्रेलिआ कहाँ से कहाँ है वो यहाँ आए हुए हैं। इस तरह से सारा विश्व एक हो जाना चाहिए। तब मज़ा आएगा। रात दिन झगड़ा कि कोई हमारी बहु बेटियों को भगा ले जा रहा है, कोई उसको मार रहा है, क्या अच्छी चीज़ है ? खुद ही इंसान ने अपने को ऐसे बनाया है, ऐसे तो कुत्ता बिल्ली भी नहीं होते जैसे हम लोग हो गए हैं आजकल। सारी दुनिया में आफत मची हुई है। इसको बदलना चाहिए और बदल तभी सकते हैं जब हमारे अंदर आत्मा जागृत रहेगा। अब कृपया कोशिश करें इसको जागृत रखें, इसके प्रकाश में बढ़ें, इसको पूरी तरह से संजोए, संभाले, अपने आत्मसाक्षात्कार को उन्नत रखें।

मेरा अनंत यहाँ पर आशीर्वाद है। पंजाब में मैं पढ़ी हुई हूँ। पंजाब के प्रति मेरी बड़ी श्रद्धा है और गुरु नानक तो पिता स्वरुप, इतने ऊँचे आदमी हो गए। यहाँ लाला लाजपत राय जैसे आदमी हो गए, इस देश को कितने ही वीरों ने सींचा है, अपने खून से। ये सब याद रख करके इस देश की रक्षा करें।