25 डिसेंबर 2002
Christmas Puja
Ganapatipule (India)
Talk Language: English | Translation (English to Marathi) - Draft

English to Marathi Translation:

सहजयोगानुसार ख्रिस्तांचे स्थान तुमच्या आज्ञाचक्रावर स्थित आहे. त्यांच्या संपूर्ण जीवनातून आत्मसाक्षात्कारी महात्म्याचे गुण प्रकट झाले आहेत. त्यातून त्यांना हेच सुचवायचे की, तुमच्यात कसल्याही प्रकारची वासना वा हाव (greed) नसावी. आज जगात लोक एवढे लोभी पाहून धक्काच बसतो. अगदी लहानपणापासूनच बालवयात याची सुरुवात ‘अमके हवे, तमके हवे’ अशी होते. ही हाव अशीच वाढत जाते की कधीही त्यांचे समाधान होत नाही. फक्त पूर्ण समाधानच तुम्हांला संतुलन प्राप्त करून देईल, ज्यामुळे तुम्ही असल्या गोष्टींपासून दूर राहाल.

भारतासारख्या देशात पाश्चात्य वृत्ती वाढत आहे व लोकही अधिक लोभी झाले आहेत. प्रत्यक्ष अमेरिकेत लोक हे सर्व मिळवूनही त्यांना कुठलेच समाधान प्राप्त झाले नाही आणि आता ते अध्यात्माकडे वळू लागले आहेत. पण आपण ख्रिस्ताच्या जीवनाकडे पाहिले पाहिजे. ज्या देशात त्यांचा आदर केला जातो, तेच देश व तेथील लोक नुसते पैशाच्या मागे आहेत. एवढेच नाही, तर त्याचा गर्व करतात आणि गळ्यात क्रॉस घालून हिंडतात. ज्या क्रॉसवर ख्रिस्तांनी आपला अंत स्वीकारला, ते त्यांनी आपल्या गळ्यात का घालावे? हा सर्व दांभिकपणा आहे आणि त्यांच्या वासना व हवरेपणाला काही सीमाच राहिली नाही.

आणि भारतातही या गोष्टीचे अनुकरण व्हायला लागले. अमेरिका सारख्या देशात जेथे भ्रष्टाचार नव्हता, तेथे लोक संपत्तीच्या मागे लागले, मालमत्ता जमवण्याच्या मागे लागलेले दिसतात. तसेच जी राष्ट्रे ख्रिश्चन आहेत, ती ख्रिस्तांचे अनुकरण करत नाहीत. ज्यांची त्यागवृत्तीच प्रथम आदर्श होता. ख्रिस्तांनी दाखवले आहे की, या जगात तुम्हाला कशाचीही गरज नाही.

ख्रिस्त हे महान प्रेषित होते. त्यांची त्यागवृत्ती मोठी होती. ते स्वतः गरीब परिस्थितीत जगले. त्यांचे जीवन फार अल्प होते, कष्टमय होते. तसे असावे असे कोणालाही वाटणार नाही, म्हणून जे पैशाच्या मागे धावतात ते ख्रिश्चन नाहीत. या देशात ख्रिश्चनांच्या कारवायांबद्दल बरेच काही ऐकू येते. ते इतर लोकांचे धर्मांतर करून ख्रिश्चन बनवतात. याउलट ख्रिस्तांनी लोकांमध्ये परिवर्तन घडवले, लोकांचे धर्मांतर केले नाही.

मला सहजयोग्यांची काळजी वाटते, की ते असे असहज वागणार नाहीत. ख्रिस्ताच्या आणि सहजयोगातील तत्त्वानुसार, तुम्ही लोकांना मदत केली पाहिजे, की जे निराधार आहेत. तुम्ही त्यांना आत्मसाक्षात्कार दिला पाहिजे. तुम्हांला आत्मसाक्षात्कारातून लाभलेल्या शक्तीमुळे तुम्ही उन्नत होऊन लोकांना मदत करू शकाल. ही मदतीची भावना वाढवून तुम्ही आपल्या देशाला, सर्व विश्वाला वाचवू शकाल. ही मदतीची भावना आतून तुमचा स्वभाव बनला पाहिजे.

महाराष्ट्रात अनेक पुढारी, त्यागी व उदार होते आणि स्वातंत्र्यलढ्यात स्वतःला झोकून देऊन त्यांनी सर्व काही त्याग केला. पण आजचे चित्र पाहिले तर त्यांचीच मुले सत्ता व पैसा वाढवू लागली आहेत. याचा अर्थ असा नाही की आपल्या उदरनिर्वाहासाठी पैसा कमवायचा नाही, पण जे काही आपण मिळवतो त्यातूनच काही त्याग आपण केला पाहिजे. सहजयोगी हे पूर्ण प्रेमळ व दयाळू असले पाहिजेत. तसे नसतील तर ते सहजयोगी नव्हेत. लोकांचे प्रश्न समजून जास्तीत जास्त लोकांना मदतीचा हात दिला पाहिजे.

ज्या ख्रिस्तांच्या मार्गावर आपण आहोत, हे अजून काही सहजयोगी जाणत नाहीत. त्यांच्या त्यागवृत्तीची आपण जाणीव ठेवली पाहिजे. हे आपली आज्ञावरील पकड दूर करण्यासाठी व अहंकार कमी करण्यासाठी आवश्यक आहे. त्याविरुद्ध आपण झटले पाहिजे. त्यांच्या जीवनाचा हाच महान संदेश आपण सर्व आत्मसाक्षात्कारी लोकांसाठी आहे.

माझे चित्त नेहमी गरजू व निराधार लोकांकडे ओढले जाते. विशेषतः सोडलेल्या व निराधार अशा स्त्रियांसाठी दिल्लीत त्यांच्या विस्थापनेसाठी एक संस्था तयार केली आहे, त्यासाठी लागणारा बराचसा फंड मी उभा केला आहे. निराधार अशा स्त्रियांत मुस्लिमांची संख्या जास्त आहे. अशांना हृदयातून, निःस्वार्थपणे मदतीसाठी सर्व मानवजातीसमोर हे उघड करायला हवे. सहजयोग्यांनीही स्वतःपुरते न पाहता, हे त्यांचे कर्तव्य आहे की गरजूंना मदत करण्यास पुढे सरसावले पाहिजे. मग 'सहजयोग्यांनी आम्हाला मदतीचा हात दिला,' असे ते म्हणू शकतील. सहजयोग्यांनी अशा निराधार लोकांसाठी झटले पाहिजे. गरीब लोकांच्या समस्यांकडे पाहून माझे हृदय पिळून निघते. तुम्हीच त्यातून काही मार्ग काढून त्यांना मदत कराल. ते तुमच्या महालक्ष्मी तत्त्वाच्या शक्तीतून तुम्ही करू शकता. तुम्ही बाहेर पडा व जरी ते सहजयोगी नाहीत, तरी त्यांना मदतीचा हात द्या जे हालाखीत राहतात.

श्रीख्रिस्तांचे जीवन अत्यंत हालाखीचे व कष्टप्रद होते. तसे तुमचे जीवन असावे असे नाही, पण तुम्ही गरीब, गरजू व निराधार लोकांच्या मदतीसाठी तुमच्यात करुणा असावी. त्यांच्यासाठी काय करू शकतो हा विचार करा. आपण सर्व सहजयोगी आहोत व संतांनी जसे समस्यांना तोंड दिले तसे आपण दिले पाहिजे, त्या सोडवल्या पाहिजेत. आज आपण श्रीख्रिस्तांचा जन्मदिन साजरा करतो, हा मोठा आनंदाचा दिवस आहे. त्यांचे जीवन फार खडतर व कष्टप्रद असले तरी त्यांच्यामधील त्यागवृत्तीचाच, त्यांच्या प्रेमशक्तीचा गौरव केला पाहिजे.

असे बरेचसे सहजयोगी आहेत, पण अजूनही बऱ्याचजणांची हाव सुटत नाही. उदा. अमेरिकेतील एका कॉरपोरेटरने स्वतःच्या मालकीची २१ विमाने व ५० मोटारगाड्या जमविल्या. त्याला वाटत होते मी फार वैभवात आहे, मजेत आहे, पण ते सर्व त्याला गमवावे लागले जेव्हा ते सर्व जप्त करण्यात आले. हे सर्व संग्रही वृत्तीमुळे घडते. अशा अत्यंत हावरेपणा असणाऱ्या लोकांच्या बाबतीत हे घडते व एके दिवशी या सर्व मालमत्तेला त्यांना मुकावे लागते. तसेच एक वयस्कर धनिकाने एका तरुण मुलीशी लग्न केले व काही दिवसांनी मागे लाखोंची मालमत्ता सोडून तो मृत झाला. मृत्यूनंतर त्याचा मुलगा संपत्तीवर हक्क मागू लागला. शेवटी त्या गृहस्थाच्या पत्नीला व मुलाला या संपत्तीसाठी कोर्टात धाव घ्यावी लागली. लोकांना कधी संतुष्टता नसते, त्यामुळे ते पैसा व वैभवाच्या मागे पळतात आणि त्यामधील त्याग भावना लोप पावते.

गांधीजींकडे पहा, त्यांनी गरीब व गरजू लोकांसाठी किती कष्ट घेतले, मोठा त्याग केला. लोकांनाही त्याग करण्यास भाग पाडले. आपण तसे उदार आहोत का? अशी दुसऱ्यांना मदत केली का, हे स्वतःला विचारा. ख्रिस्तांच्या जीवनाकडे पहा, जरी ते गरिबीत वाढले तरी ते राजांचे राजे होते. अशा एका व्यक्तीचा आपण मार्ग स्वीकारला पाहिजे. तसे बनण्याचा आपल्यातील किती लोक प्रयत्न करतात? त्या कॉर्पोरेटरसारखे नको, कारण आपण सर्व सहजयोगी आहोत. तुम्ही किरकोळ लोक नाहीत. अशा लोकांना प्रेम व अनुकंपा दर्शवणाऱ्या गोष्टी तुमच्याकडून माझ्या कानावर पडू द्या.

ख्रिस्त हे अशा तऱ्हेचे ‘वैभवशाली’ व्यक्तिमत्त्वाचे सहजयोगी होते. त्यांच्या जीवनात त्यांनी अनेक समस्यांना तोंड दिले. त्यांच्या स्वभावाचा खुद्द त्यांच्याच लोकांनी फायदा घ्यायचा प्रयत्न केला, त्यांना त्रास दिला. एका सहजयोगी, जे सहजयोगाबाहेर आहेत, त्यांनी मला त्रास द्यायचा प्रयत्न केला. त्यांनी अनेक दिवस माझ्याकडून पैसे लुबाडले. अशांना आत्मासाक्षात्कारी कसे म्हणायचे? तर तुम्ही विचार करा की तुम्ही कशी मदत करू शकता. हे तुम्ही ख्रिस्तांच्या जीवनातून शिकू शकता.

मी सुद्धा एका ख्रिश्चन कुटुंबात जन्मले, पण ख्रिश्चन लोकांत सुद्धा फार हावरेपणा व क्षुद्रवृत्ती दिसून येते. लोकही या हावरट व मूर्खवृत्तीची वाहवा करताना दिसतात. सत्तेच्या मागे धावतात, पदांच्या मागे धावतात आणि पैशाच्या मागे लागतात. काही लोक कंजूषी करतात व मला पैसा म्हणजे काय ते कळतच नाही, त्यामुळे मलाही फसवायचा प्रयत्न करतात. असल्या वृत्तींचा मी कधीच स्वीकार करणार नाही. त्यांचा विनाश होईल हे त्यांना कळत नाही, ही फार खेदाची व मूर्खपणाची बाब आहे. आपण संपत्तीच्या हावरेपणावर मात केली पाहिजे, तर तुम्हांला कसल्याच समस्या उरणार नाहीत.

आपण ख्रिस्तांच्या जीवनातून धडा घेतला पाहिजे व जीवनात संतुष्टता ठेवली पाहिजे, समाधान हवे, नाहीतर तुम्ही सहजयोगी कसले? आत्मसाक्षात्काराचा काय उपयोग? श्रीख्रिस्तांच्या जीवनातून जगाच्या आजच्या समस्यांकडे पहा. त्यांच्या निराकरणाची जगाला आज तुमच्याकडून जरुरी आहे. अशा हृदयातून मी तुम्हाला आशीर्वाद देते. ईश्वराचे तुम्हाला अनंत आशीर्वाद.