9 October 1990
Devi Puja
New Delhi (India)
Talk Language: Hindi | Translation (Hindi to English) - Reviewed

आज हम लोग यहाँ शक्ति की पूजा करने के लिए एकत्रित हुए हैं। अभी तक अनेक संत-साधुओं ने, ऋषि-मुनियों ने शक्ति के बारे में बहुत कुछ लिखा और बताया। और जो शक्ति का वर्णन वह अपने गद्य में नहीं कर पाए, उसे उन्होंने पद्य में किया। लेकिन एक बात शायद हम लोग नहीं जानते कि हर मनुष्य के अन्दर ये सारी शक्तियाँ सुप्तावस्था में हैं और ये सारी शक्तियाँ मनुष्य अपने अन्दर जागृत कर सकता है। ये सुप्तावस्था की जो शक्तियाँ हैं, उनका कोई अन्त नहीं, न ही उनका कोई अनुमान कोई दे सकता है क्योंकि ऐसे ही पैंतीस करोड़ तो देवता आपके अन्दर विराजमान हैं। उसके अलावा न जाने कितनी शक्तियाँ उनको चला रही हैं। लेकिन इतना हम लोग समझ सकते हैं कि जो हमने आज आत्मसाक्षात्कार को प्राप्त किया है, तो उसमें जरूर कोई न कोई शक्तियों का कार्य हुआ। उस कार्य के बगैर आप आत्मसाक्षात्कार को नहीं प्राप्त कर सकते।

यह आत्मसाक्षात्कार को प्राप्त करते वक्त हम लोग सोचते हैं, सहज में हो गया। सहज के दो अर्थ हैं। एक तो सहज का अर्थ यह भी है कि आसानी से हो गया, सरलता से हो गया, और दूसरा अर्थ यह होता है कि जिस तरह से एक जीवन्त क्रिया अपने आप हो जाती है, उसी प्रकार आपने आत्मसाक्षात्कार को प्राप्त किया। लेकिन यह जीवन्त क्रिया जो है, इसके बारे में अगर आप सोचने लग जाएँ तो आपकी बुद्धि कुण्ठित हो जाएगी। समझ लीजिए, आपने यह एक पेड़ देखा। इस पेड़ की ओर आप नज़र करिए तो आप यह सोचेंगे कि भाई, यह फलाना पेड़ है। लेकिन इस पेड़ को इसी रूप में, ऐसा ही, इतनी ही ऊँचाई पर लाने वाली कौन-सी शक्तियाँ हैं? किस शक्ति ने इसको यहाँ पर इस तरह से बनाया है कि जो वो अपनी सीमा में रहकर के और अपने स्वरूप, रूप, उसी के साथ बढ़ता है? फिर सबसे जो कमाल की चीज़ है, वह मानव, मनुष्य जो बनाया गया है, वो भी एक विशेष रूप से, एक विशेष विचार से बनाया गया है। और वो मनुष्य का जो भविष्य है, वो उसे प्राप्त हो सकता है, उसको मिल सकता है, पर उसकी पहली सीढ़ी है आत्मसाक्षात्कार। जैसे कि कोई दीप जलाना हो तो सबसे पहले यह है कि उसके अन्दर ज्योति लानी पड़ती है। उसी प्रकार एक बार आपके अन्दर ज्योति जागृत हो गई तो आप उसको फिर से प्रज्ज्वलित कर सकते हैं या उसको आप बढ़ा सकते हैं। पर प्रथम कार्य है कि ज्योति प्रज्ज्वलित हो, और उसके लिए आत्मसाक्षात्कार नितान्त आवश्यक है।

किन्तु आत्मसाक्षात्कार पाते ही सारी ही शक्तियाँ जागृत नहीं हो सकतीं। इसलिए ये साधु-सन्तों ने और ऋषि-मुनियों ने व्यवस्था की है कि आप देवी की उपासना करें। लेकिन जो आदमी आत्मसाक्षात्कार को प्राप्त नहीं है, उसको अधिकार नहीं है कि वो देवी की पूजा करे। बहुत से लोगों ने मुझे बताया कि वो यदि सप्तशती का कभी पाठ करें और उसका हवन करते हैं तो उन पर बड़ी आफतें आ जाती हैं और उनको बड़ी तकलीफ हो जाती है। तो उनसे यह पूछना चाहिए कि आपने किससे करवाया? तो कहेंगे कि हमने सात ब्राह्मणों को बुलाया था। पर वो ब्राह्मण नहीं थे। जिन्होंने ब्रह्मा को जाना नहीं, वो ब्राह्मण नहीं, और ऐसे ब्राह्मणों से कराने से ही देवी रुष्ट हो गईं और आपको तकलीफ हुई। तो आपके अन्दर एक बड़ा अधिकार है कि आप देवी की पूजा कर सकते हैं और साक्षात् में भी पूजा कर सकते हैं। यह अधिकार सबको नहीं है। अगर कोई कोशिश करे तो उसका उल्टा परिणाम हो सकता है।

सबसे बड़ी चीज़ है कि शक्ति जो है, वो जितनी ही आपको आरामदेही है, जितनी वो आपके सृजन की व्यवस्था करती है, जितनी वो आपके प्रति उदार और प्रेममयी है, उतनी ही वो क्रूर और क्रोधमयी भी है। कोई बीच का मामला नहीं है—या तो अति उदार है और या तो अति क्रोधित है। वजह यह है कि जो लोग महादुष्ट हैं, राक्षस हैं और जो संसार को नष्ट करने पर आमादा हैं, जो लोगों को भुलभुलैया में लगाए हुए हैं, और कलियुग में अपने को अलग-अलग बताकर के कोई साधु बना है तो कोई पंडित बना हुआ है, कोई मन्दिरों में बैठा है, तो कोई मस्जिदों में बैठा है, कोई मुल्ला बना हुआ है, कोई पोप बना हुआ है, तो कहीं कोई पॉलिटिशियन बना हुआ है, ऐसे अनेक-अनेक कपड़े परिधान करके जो अपने को छिपा रहा है, जो कि राक्षसी वृत्ति का मनुष्य है, उसका नाश होना आवश्यक है। लेकिन यह जो नाश की शक्तियाँ हैं, इसकी तरफ आपको नहीं जाना चाहिए। आप सिर्फ इच्छा मात्र करें और ये शक्तियाँ अपने ही आप कार्य कर लेंगी।

तो सारे संसार में जो यह चैतन्य बह रहा है, यह उसी महामाया की शक्ति है। और इस महामाया की शक्ति से ही सारे कार्य होते हैं और यह शक्ति सब चीज़ सोचती है, जानती है, सबको पूरी तरह से व्यवस्थित रूप से लाती है, जिसे कहते हैं कि आयोजित कर लेती है। और सबसे बड़ी चीज़ है कि यह आप से प्रेम करती है और इसका प्रेम निर्व्याज है। इस प्रेम में कोई भी माँग नहीं, सिर्फ देने की इच्छा है, आपको पनपाने की इच्छा है, आपको बढ़ाने की इच्छा है, आपकी भलाई की इच्छा है। लेकिन इसी के साथ-साथ जो चीजें काँटे बनकर आपके मार्ग में रुकावट डालेंगी, आपके धर्म में खलल डालेंगी, या किसी भी तरह से आपको तंग करेंगी, ऐसे लोगों का नाश करना अत्यावश्यक है। लेकिन उसके लिए आप अपनी शक्ति न लगाएँ। आपको सिर्फ चाहिए कि आप उस शक्ति के लिए सिर्फ आह्वान करें देवी का और उनसे कहिए कि, 'ये जो अमानुष लोग हैं, इनका आप नाश कर दीजिए।'

सो आपको छुट्टी मिल गई कि कोई भी आप पर अगर अत्याचार करे, कोई भी आपसे बुराई से बोले, कोई आपको सताए, तो आप में एक और विशेष रूप से एक स्थिति है जिसमें आप निर्विचार हो जाएँ। तो सारी चीज़ को आप साक्षी रूप से देखना शुरू कर दें, एक नाटक के रूप में। जैसे, ‘अजीब पागल आदमी है, मेरे पीछे पड़ा हुआ है, इसको क्या करने का है? इसका पागलपन देखिए, उसका मनस्ताप देखिए, उसकी तकलीफें देखिए,’ और आप उस पर हँसिए कि अजीब बेवकूफ है। उसके लिए आपको कोई तकलीफ उठाने की जरूरत नहीं। उसके लिए सिर्फ आपको आपका जो किला है—निर्विचारिता—उसमें जाना चाहिए। और निर्विचारिता में जाते ही आपकी जो कुछ भी संजोने वाली शक्तियाँ हैं, आनन्द देने वाली शक्तियाँ हैं, प्रेम देने वाली शक्तियाँ हैं, वो सब की सब सिमटकर आपके अन्दर आ जाएँगी। लेकिन जब तक आप इन चीज़ों में उलझे रहेंगे और जब तक आप यह सोचते रहेंगे कि ‘मैं कैसे इसका सर्वनाश कर दूँ, इसको मैं किस तरह से खत्म कर दूँ, इसमें मैं क्या इलाज कर लूँ?’ और इस तरह से आप षड्यन्त्र बनाते रहेंगे, तब तक आप सच्ची मानिए कि उसका असर आप पर होगा, उस पर नहीं।

रामदास स्वामी ने कहा है कि, 'अल्प धारिष्ट्य पाहे', माने आपका थोड़ा-सा जो धीरज है, उसको परमात्मा देखता है। लेकिन आपके अन्दर इतनी ज्यादा शक्तियाँ हैं कि उनको पहले आपको पूरी तरह से प्रफुल्लित करना चाहिए, उनको जानना चाहिए, अपने प्रति एक तरह का बड़ा आदर रखना चाहिए। अब ये शक्तियाँ नष्ट होती हैं। सहजयोगियों में भी जागती हैं, फिर नष्ट हो जाती हैं। उसकी क्या वजह है? जैसे कि एक मनुष्य में आज शक्ति है कि वो बड़ी भारी कला में निपुण हो गया। सहजयोग में अपने से बहुत लोग कला में निपुण हो गए, कला के बारे में जान गए, उनमें एक तरह की बड़ी चेतना आ गई, उनका सृजन बहुत बढ़ गया। पर फिर वो उसी कला में उलझ जाता है, फिर उसकी शोहरत हो गई, नाम हो गया, उसी में उलझता जाता है। जब वो उलझ जाता है इस चीज़ में, तब फिर उसकी शक्तियाँ नष्ट हो जाती हैं, क्योंकि उसकी शक्तियाँ भी उसमें उलझ जाती हैं।

जैसे कि मैंने पहले भी बताया था कि किसी पेड़ के अन्दर बहता हुआ उसका जो प्राण-रस है, वो घूम-घाम करके वापस लौट जाता है। उसी प्रकार जो भी आपके अन्दर शक्तियाँ आज प्रवाहित हैं और जिन शक्तियों के कारण आप आज कार्यान्वित हैं, आपको जानना चाहिए कि इस शक्ति का ही प्रादुर्भाव है और उसमें आपको उलझने की कोई जरूरत नहीं। आप उसमें एक निमित्त मात्र हैं, तो यह आपकी शक्तियाँ कभी भी दुर्बल नहीं होंगी और कभी भी नष्ट नहीं होंगी।

उसी प्रकार अनेक बार मैंने देखा है कि सहजयोगियों का चित्त जो है, वो ऐसी चीज़ों में उलझता जाता है। किसी चीज़ से भी वो बड़प्पन में आ गए, किसी चीज़ से उन्होंने बहुत प्रगति पा ली। आप जानते हैं कि बहुत से विद्यार्थी जो कि कक्षा में कुछ नहीं कर पाते थे, प्रथम दर्जे में आने लग गए। सब कुछ बहुत अच्छा हो गया। तो फिर वो कभी सोचने लग जाएँ, 'वाह, हम तो कितने बड़े हो गए!' जैसे ही यह सोचना शुरू हो गया, वैसे ही ये शक्तियाँ आपकी खत्म हो जाएँगी और गिरती जाएँगी।

जो भी शक्ति कार्य कर रही है, उसको कार्यान्वित होने दें। जैसे एक पेड़ है, समझ लीजिए, उस पेड़ के पत्ते कैसे गिरते हैं? उसमें बीच में एक बूच के जैसी, जिसे कॉर्क कहते हैं, बीच में आ जाती है। पत्ते और पेड़ के बीच में एक कॉर्क आ जाती है, उसके बाद फिर शक्ति आती ही नहीं, तो वो गिर जाता है पत्ता। इसी प्रकार मनुष्य का भी होता है। आज उसकी शक्ति एक महान शक्ति से जुड़ी है और वहाँ से वो उसे प्राप्त कर रहा है। लेकिन जैसे ही वो अपने को कुछ समझने लग जाए या उसके अहंकार में बैठ जाए या उसकी जो अनेक तरह की गतिविधियाँ हैं, जिस तरह की स्पर्धा आदि में उलझता जाए, तो उसके बीच में एक दरार पड़ जाएगी और उस दरार के कारण वो मनुष्य फिर उसे प्राप्त नहीं कर सकता।

हमको एक बात को खूब अच्छे से जान लेना चाहिए कि हमारे अन्दर जो शक्तियाँ जागृत हुई हैं और जो कुछ भी हमारे अन्दर के विशेष स्वरूप के व्यक्तित्व को प्रकट करने वाली जो नई आभा हमें दिखाई दे रही है, इस शक्ति को हमें रोकना नहीं चाहिए। इसके ऊपर हमें यह नहीं सोचना चाहिए कि हम कुछ बहुत बड़े हो गए या हमने कुछ बहुत बड़ा पा लिया।

दूसरी तरफ से ऐसा भी होता है कि जब यह शक्ति आपके अन्दर जागृत हो जाती है, उस वक्त आपमें एक तरह की उदासी भी आ सकती है। इस तरह की कि, ‘अभी दूसरे साहब तो इतने पहुँच गए, हम तो वहाँ पहुँचे नहीं। उन्होंने यह कर लिया, हमने यह किया नहीं।’ और हर तरह से आदमी उलझता जाता है। और उसमें कुछ लोग ऐसे भी होते हैं जो छोटी-छोटी बातों पर ही अपने को दुःखी मानते हैं, बहुत छोटी बातों पर। जैसे, ‘आप सबको बैग मिला, मुझको बैग नहीं मिला।’ गणपति में पुणे में हमें बड़े अजीब-अजीब अनुभव आए कि लोग आए, कहने लगे, 'माताजी, हमको इस चीज़ का डिब्बा दे दो।' मैंने कहा, 'भाई, यह भी कोई तरीका हुआ?'

उस मौज में और आनन्द में यह सब सोचने की बात ही नहीं है। छोटी-छोटी बातों में वो दुःखी हो जाते हैं। फिर ऐसी जिसको बहुत बड़ी बात समझते हैं कि किसी के पति ने विद्रोह कर दिया या किसी पति का रास्ता ठीक नहीं रहा, तो उसकी पत्नी रोते बैठेगी। या किसी की पत्नी ठीक नहीं, तो पति रोते बैठेगा। अरे भाई, आपकी कितनी बार शादियाँ हो चुकीं पहले जन्म में! और अब इस जन्म में एक शादी हुई, चलो, इसको किसी तरह से खत्म करो। उसी के पीछे आप लोग रात-दिन परेशान रहो। इसका कोई अन्त है? इसको कोई पार कर सकता है?

कोई भी आएगा तो ऐसी छोटी-छोटी बातें मुझे बताते हैं, मुझे बड़ी हँसी आती है, पर मैं चुपचाप सुनती रहती हूँ। देखिए, मैं कहती हूँ कि आप सहजयोगी हैं! सागर के जैसे तो आपका हृदय मैंने बना दिया और हिमालय के जैसा आपका मैंने मस्तिष्क बना दिया, और आप यह क्या छोटी-मोटी (छुटर-पुटर) बातें कर रहे हो कि जिसका कोई मतलब ही नहीं रहता? इसकी बात, उसकी बात, दुनियाभर की फालतू की बातें करना। और जो सहज की बात है, वो बहुत कम होती है। उसमें तो मौन हो जाता है।

अभी मैंने सुना कि पुणे में लोग जरा कम आने लग गए हैं ध्यान में, क्योंकि महाभारत शुरू हो गया है। वैसे मैंने तो अभी तक देखा ही नहीं है महाभारत। जो एक देखा है वो ही काफी है। अब देखने की क्या जरूरत है? अब अपने को दूसरा महाभारत करना है? और वो महाभारत देखने का शौक है तो उसकी वीडियो फिल्म मँगवा लेना, देख लेना। लेकिन पूजा छोड़कर और आपका सेंटर छोड़कर आप महाभारत देखते हैं तो आपकी वो शक्ति कहाँ दिखेगी? वो महाभारत में चली गई।

तो यह जो मनोरंजन पर भी लोगों का बड़ा ध्यान रहता है कि किसी चीज़ से हमारा मनोरंजन हो। ऐसा ही हर एक चीज़ में मनुष्य उलझता जाता है। तो कोई भी चीज़ में अति में जाना ही सहज के विरोध में पड़ता है। यह इस बात को आप गाँठ बाँध कर रख लें। और दूसरी चीज़, जो हमारी शक्तियाँ हैं, उनको सम्यक होना चाहिए, तभी हमें सम्यक ज्ञान मिलेगा, माने संघटित ज्ञान। अगर एक ही चीज़ के पीछे आप पड़े रहे और एक ही चीज़ को आप देखते रहे तो आपको सम्यक ज्ञान नहीं हो सकता है। आपको एक चीज़ का ज्ञान होगा।

एक खाने के मामले में तो हिन्दुस्तानी बहुत ही ज्यादा उलझे हुए लोग हैं। और औरतें भी ऐसी हैं कि बेवकूफ बनाने के लिए अच्छे-अच्छे खाने खिलाकर उनको ठिकाने लगाती हैं। इसमें दोनों की शक्तियाँ उलझ जाती हैं। इसलिए, मैंने यह तरीका निकाला है कि सहजयोगियों को सबको खुद खाना बनाना आना चाहिए। अगर किसी ने कहा, ‘मुझे यह खाने को चाहिए,’ तो आप ही बनाएँ। हालांकि उसके बाद सबको भूखा ही रहना पड़ेगा, पर कोई हर्ज नहीं। आपको कहना चाहिए, ‘अच्छा, आपको यह चीज़ खानी है, तो आप ही इसको बना दीजिए।’ जब आप बनाना शुरू करेंगे तब आप समझेंगे कि यह चीज़ क्या है, क्योंकि किसी भी चीज़ पर टीका-टिप्पणी करनी तो बहुत आसान चीज़ है।

आप अब साधु हो गए हैं। आपके अन्दर सबसे बड़ी जो शक्ति आई है, वो यह—आप कोशिश करके देखिए और मैं बात कहती हूँ उसकी प्रतीति आएगी—आप जमीन पर सो सकते हैं, आप रास्ते पर सो सकते हैं, आप दस-दस दिन भी भूखे रह जाएँ, आपको भूख नहीं लगेगी। आप कैसा भी खाना है, उसे खा लेंगे। इसमें आप, हमारे विदेश के सहजयोगियों ने बताया कि ब्रह्मपुरी में इंतजाम सब ठीक नहीं रहा। तो मैंने उन लोगों से जाकर पूछा कि, 'भाई, सबसे ज्यादा तुमको कहाँ मजा आया?' तो उन्होंने कहा, 'ब्रह्मपुरी में सबसे ज्यादा मजा आया।' तो मेरी कुछ समझ में नहीं आया। 'क्यों? ब्रह्मपुरी में क्या बात है?' तो कहने लगे कि, 'वहाँ कृष्णा नदी बहती है। उसके किनारे बैठो तो लगता है कि माँ, जैसे आपकी धारा बह रही हो।' वो सब यही बातें करते रहे। और यहाँ ये लोग खाने-पीने की सोचते हैं।

इसलिए जब कभी-कभी लोग कहते हैं कि हम लोगों का समर्पण कम है, तो उसकी वजह यह है कि हम लोग काफी उलझे हुए लोग हैं। हमारे अन्दर बहुत पुरानी परम्परा है। यहाँ अनेक साधु-संत हो गए, बड़े-बड़े लोग हो गए, बड़े-बड़े आदर्श हो गए और उन आदर्शों की वजह से हमें मालूम है कि अच्छाई क्या है। लेकिन उसके साथ ही साथ हमारे अन्दर एक तरह की ढोंगी वृत्ति आ गई। हम ढोंग भी कर सकते हैं। कोई भी आदमी अपने को राम कह सकता है, कोई भी आदमी अपने को भगवान कह सकता है। यह ढोंगीपने की हमारे यहाँ बड़ी भारी शक्ति है।

एक साहब ने मुझे कहा कि, 'देखिए, वो तो भगवान हैं।' मैंने कहा, 'कैसे?' 'वो कहते हैं, वो भगवान हैं।' मैंने कहा, 'उसको कहने में क्या लगता है?' 'पर वो ऐसा क्यों कह रहे हैं?' मैंने कहा, 'क्योंकि वो आप नहीं हैं। वो यह ही नहीं समझ सकते कि लोग इतना सफेद झूठ इतने जोर से कह सकते हैं।'

यह जो उनकी तैयारी आज हो गई है, वो हमारे अन्दर तैयारी अभी तक हो नहीं पाई, क्योंकि हमारे सामने आदर्श बहुत अच्छे हैं—महाभारत है, राम हैं, ये हैं, वो हैं—और हम उसी कीचड़ में बैठे हुए हैं। अगर कोई कीड़ा कहे कि मैं कमल हो गया, तो हो नहीं सकता। इसलिए समझ लेना चाहिए कि हमारे अन्दर यह जो इतनी ऊँची-ऊँची बातें हो गईं और जिससे हम सारी तरफ से पूरी तरह से ढके हुए हैं, समझे कि हमें वो ही होना है जो हम देख रहे हैं, इस मामले में हमारे अन्दर आन्तरिक इच्छा हो, ऊपरी नहीं। अन्दर से लगना चाहिए, 'क्या हमने इसे प्राप्त किया? क्या हमने अपने ध्येय को प्राप्त किया? क्या हमने इसे पाया है?' इस मामले में ईमानदारी अपने साथ रखनी है। और जब तक ईमानदारी नहीं होगी, तब तक शक्ति आपके साथ ईमानदारी नहीं कर सकती। यह आपका और अपना निजी सम्बन्ध है।

तो किसी भी तरह की ढोंगी वृत्ति का सहजयोग में स्थान ही नहीं है। हृदय से आपको महसूस होना चाहिए, हर एक चीज़ को हृदय से पाना चाहिए, अपने अंतरात्मा से उसे जानना चाहिए। उसके लिए कोई भी ऊपरी चीज़ आवश्यक नहीं। कोई हैं कि मुस्कराकर बैठे रहेंगे, कोई जरूरत है मुस्कराने की? कोई है कि बड़े गम्भीर होकर बैठे रहेंगे। यह सब नाटक करने की कोई जरूरत नहीं। जो आपके अन्दर भाव है, वही हम प्रकटित कर रहे हैं। क्योंकि हमारे अन्दर जो भाव हैं, वो इस शक्ति से बहता हुआ बाहर चला आ रहा है। और जो लोग इस तरह से एक बात समझ लें कि हमें पूरी तरह से ईमानदारी से सहजयोग करना है, तो धीरे-धीरे इसमें खिसकते जाएँगे।

जिस तरह से वहाँ पर मैं लोगों में देखती हूँ, आत्मसमर्पण है उनमें। और वो कमाल यह है कि वो सोचते हैं कि हमारा कल्याण सिर्फ आत्मिक ही होना चाहिए। सहजयोग के लाभ अनेक हैं—आपकी तंदुरुस्ती अच्छी हो जाएगी, आपको पैसे अच्छे मिल जाएँगे, आपकी नौकरी अच्छी हो जाएगी, आपका दिमाग ठीक हो जाएगा, और दुनिया भर की चीजें हो जाएँगी। लेकिन हमें क्या चाहिए? हमें तो अपनी आत्मिक उन्नति के सिवाय और कुछ नहीं चाहिए। जब वो आत्मिक उन्नति मनुष्य में हो जाती है, तब मनुष्य सोचता ही नहीं, यह सब चीजें उसके लिए व्यर्थ हैं। मिले तो मिले, नहीं है तो नहीं। यह जब अपने अन्दर स्थिति आ जाए, तब सोचना चाहिए कि सहजयोगियों ने अपने जीवन में कुछ प्राप्त किया। जब तक यह स्थिति प्राप्त नहीं होती, तो आपकी नाव डांवाडोल चलती रहेगी।

पहली अपने को स्थापित करने की जो महान शक्ति आपके अन्दर है, वो है श्रद्धा। उस श्रद्धा को हृदय से जानना चाहिए और उसकी मस्ती में रहना चाहिए, उसके मजे में आना चाहिए, उसके आनन्द में आना चाहिए। और जब तक मनुष्य उस आह्लाद में पूरी तरह से घुल नहीं जाएगा, उसके सारे जो कुछ भी प्रश्न हैं, समस्याएँ हैं, वो बने ही रहेंगे, क्योंकि समस्याएँ वगैरह सब माया है, यह सब चक्कर है। अगर किसी से पूछो कि, ‘भाई, तुम्हें क्या समस्या है?’ तो, ‘मुझे सौ रुपया मिलना चाहिए, मुझे पचास रुपये मिलते हैं।’ जब सौ रुपये मिले तो, ‘मुझे दो सौ रुपये मिलने चाहिए, तो मुझे सौ ही रुपये मिले।’ वो तो खत्म ही नहीं हो रहा। यह सबको खत्म करने का तरीका यही है कि अपनी श्रद्धा से आप अपने आत्मा में जो आनन्द है, उसका रस लें और उसी रस के आनन्द में रहें।

यह तो ऐसा ही हुआ कि एक मक्खी जाकर बैठ गई फूल पर और कहेगी कि, ‘साहब, मुझे तो कुछ मधु नहीं मिला।’ उसके लिए तो मधुकर होना चाहिए। जब तक आप मधुकर नहीं होंगे तो आपको मधु कैसे मिलेगा? अगर आप मक्खी ही बने रहे तो आप इधर-उधर ही भिनकते रहेंगे। लेकिन जब आप स्वयं मधुकर बन जाएँगे तो आप कायदे की जगह जाकर, जो आपको रस लेना है, रस लेकर मजे में रहेंगे। यही सबसे बड़ी चीज़ सहजयोग में सीखने की है कि हमारा चित्त पूरी तरह से एक चीज़ में डूबा रहना चाहिए, और वो है—हमारी आत्मिक उन्नति होनी चाहिए। पर उसका मतलब यह नहीं कि पूरा समय अपने को बन्धन देते रहो या पूरा समय आँखें बंद करें, उसकी कोई जरूरत नहीं। सर्वसाधारण तरीके से रोजमर्रा के जीवन को कुछ भी न बदलते हुए, आपको चाहिए कि आप अपने अन्दर जो हृदय में आत्मा है, उसके रस को प्राप्त करें।

जब उसका रस झरना शुरू हो जाता है तो आप ही में कबीर बैठे हैं और आप ही में नानक बैठे हैं, और आप ही में सारे बड़े-बड़े संत-साधु हो गए—तुकाराम, नामदेव, एकनाथ—सब आप ही लोगों में बैठे हैं। और उनको बिचारों को, कोई बताने वाला भी नहीं था, उनके संरक्षण के लिए कोई नहीं था। यह सब आपको प्राप्त है। आप तो अच्छी छत्रछाया में बैठे हुए हैं। तो भी आप उस छत्रछाया में बैठकर एक अपनी भी छतरी खोल लेते हैं और उसके बारे में फिर चर्चा करते हैं, तो इससे तो आपकी शक्तियाँ कम हो ही जाएँगी। इस बार हमें गौर करना चाहिए कि हमारी कितनी शक्तियाँ हैं और हमारे अन्दर कितनी शक्तियाँ हमने देखीं और वो कैसे कार्यान्वित हो रही हैं।

आप जो चाहें सो करें, जो आप इच्छा करेंगे, वो आपको मिलेगा, लेकिन आपकी इच्छा ही बदल जाएगी, आपके तौर-तरीके ही बदल जाएँगे। जैसे आज अब कोई महाभारत देखने को नहीं रुकेगा। क्या सोचेगा? ‘अरे बाप रे! आज माँ का इतना अच्छा समय बँधा हुआ है, माँ स्वयं आ रही हैं, पूजा का मौका है, सारी दुनिया से लोग दौड़े आएँगे।’

लेकिन यहाँ कलकत्ते से भी लोगों को आने में मुश्किल हो जाती है, और साक्षात् हम बैठे हुए हैं। ऐसे-ऐसे लोग हैं कि जो बिल्कुल आसानी से आ सकते हैं, अपने काम के लिए दस मर्तबा दौड़ेंगे, लेकिन इसको नहीं समझते कि कितनी महत्वपूर्ण चीज़ है। उसका महत्व नहीं समझ पाते क्योंकि श्रद्धा कम है। वो कहते हैं, ‘जब हम रिटायर्ड हो जाएँगे तब आएँगे।’ सुविधा के साथ! ‘रविवार के दिन करिए पर एक दिन उससे पहले छुट्टी होनी चाहिए, नहीं तो बाद में छुट्टी होनी चाहिए।’ अब ऐसी रोनी सूरत लोगों के लिए क्या सहजयोग है? यह घोड़े कहाँ तक जाएँगे? यह तो खच्चर भी नहीं।

तो चाह रहे हैं कि किसी तरह से आपको रास्ते पर ले आएँ। अब रास्ते पर लाने पर अगर बार-बार आप लोग फिसल पड़ें तो कितनी हमें मेहनत करनी पड़ेगी? और आपकी जो शक्तियाँ जागृत हो सकती हैं, जो अपने आप पनप सकती हैं, बढ़ सकती हैं, वो सारी शक्तियाँ कहाँ से कहाँ नष्ट हो जाएँगी? तो अपने को पहले आपको सँवारना है, अपनी शक्तियों के गौरव में उतरना है और यह जानना है कि हमारे अन्दर कितनी शक्तियाँ हैं और हम कितनी शक्तियों को प्राप्त कर सकते हैं। इतना भंडार हमारे अन्दर पड़ा हुआ है, सारा कुछ खुल गया, चाबी मिल गई। अब खुल जाने पर सिर्फ उसमें से निकालकर लोगों को बाँटना है और उसका मजा उठाना है।

आज यह जो शक्ति की पूजा हो रही है, वो असल में, मैं चाहती हूँ कि आप जानिए कि आपकी ही शक्ति की पूजा होनी चाहिए, जिससे आप एक बड़े ईमानदार और एक सच्चे तरीके से श्रद्धामय हो जाएँ। साधु-संतों को कुछ कहना नहीं पड़ता था। वो मार खाएँगे, पीटे जाएँगे, उनको जहर देंगे, चाहे कुछ करिए, उनकी लगन नहीं छूटती। अब आप लोगों को तो कनेक्शन लगा दिया, लेकिन वो इतना ढीला कनेक्शन है कि बार-बार लगाना पड़ता है, फिर से किसी बात से छूट जाता है। सो अब सोचना यह है आपको कि अपने अन्दर की सारी ही शक्तियाँ हमें जागृत करनी हैं, तो फिर कोई कमी नहीं रह जाएगी।

एक ही बात है कि आपकी लगन होनी चाहिए। जिसको लगन हो जाएगी, जो पूरी तरह से लगन से सहजयोग में उतरेगा और जिसका जी हमेशा सहजयोग में ही खिंचा रहेगा, उधर ही ध्यान रहेगा, उसका तो क्षेम हो ही जाएगा। पर पहले योग घटित होना चाहिए, और आधा-अधूरा योग किसी काम का नहीं। ‘न इधर के रहे, न उधर के रहे,’ ऐसी हालत हो जाएगी। एक छोटे से बीज में हजारों वृक्ष निर्माण करने की शक्ति है, तो आप तो ऐसे हजारों वृक्षों के मालिक, मनुष्य हैं। और उनमें से हजारों लोगों को शक्तिशाली बनाने की शक्ति आपके अन्दर है।

तो अपने लिए पूरी तरह से आप इसका अंदाज करें कि हम क्या हैं और हम क्या कर रहे हैं, और कहाँ तक हम पहुँच सकते हैं। इससे आपस के झगड़े, छोटी-छोटी क्षुद्र बातें, ऐसी चीजें जो कि रास्ते पर के भी लोग न करें, असभ्यता, यह तो अपने आप से ही ढह जाएगी। लेकिन आपका जो स्वयं सुन्दर स्वरूप है, वो निखर आएगा और लोग कहेंगे कि यह एक शक्तिशाली मनुष्य खड़ा हुआ है, एक विशेष स्वरूप का आदमी खड़ा हुआ है। वो किसी से डरता नहीं, निर्भय है।

जो आप हैं, उस लायक वो लोग नहीं, वो नालायक हैं। जो नालायक हैं, उनको छोड़ देना चाहिए। उससे क्यों झगड़ा करना? नालायक लोगों से झगड़ा करने की कोई जरूरत नहीं। ‘नसीब आपके फूटे जो नालायक से शादी कर ली,’ ऐसा सोचना चाहिए। जो नालायक हैं, उनको काहे को जबरदस्ती सहजयोग में लाना और मेरी खोपड़ी पर लादना कि 'माँ, इसको ठीक करो क्योंकि वो मेरी बीवी है, क्योंकि वो मेरा बाप है।' मेरा उनसे कोई रिश्ता नहीं बनता अगर वो सहजयोग में नहीं हैं। तो उनको, आप नालायकों को, बाहर ही रखिए। जो लायक लोग हैं, उनसे रोज दोस्ती करिए, उनके मजे में रहिए। आपको जरूरत क्या है? हाँ, अगर आपकी जिनके साथ में संगति है, वो आपके साथ उठ सकते हैं, आपके साथ चल सकते हैं, तो ठीक है। और नहीं तो ऐसे नालायक लोगों को कोई जरूरत नहीं सहजयोग में लाने की।

तो आज से हम लोगों को सोचना है कि हम एक व्यक्ति हैं, स्वयं। और इसे हमने प्राप्त किया है अपने-अपने पूर्वजन्म के कर्मों से, क्योंकि हमने बहुत पुण्य किये थे। इसलिए हम आज इस स्थान पर बैठे हुए हैं और इससे भी ऊँचे स्थान पर हम बैठ सकते हैं और जा सकते हैं। तो अपने पीछे बड़े-बड़े इस तरह के पत्थर लगाकर आप समुद्र में मत कूदिए। आपको अगर तैरना आता है तो मुक्त होकर तैरिए, उसका आनन्द उठाइए और अपनी सारी शक्तियों से आप प्लावित होइए।

आज मेरा अनन्त आशीर्वाद है कि आपके अन्दर की सुप्त सारी ही शक्तियाँ जागृत हों और धीरे-धीरे आप इसको महसूस करें, और उसकी जो अन्दर से प्रवाह की विशेष धाराएँ बहें, उसके अन्दर आप आनन्द लूटें।

यही मेरा आप सबको अनन्त आशीर्वाद है।