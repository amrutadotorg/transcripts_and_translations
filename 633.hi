14 जनवरी 1990
Makar Sankranti Puja
Kalwa (भारत)
Talk Language: English, Hindi | Transcript (Hindi) - Draft | Translation (Hindi to English) – Reviewed

[Hindi Transcript]

आज के इस शुभ अवसर पे, इस भारतवर्ष में, हर जगह खुशियां मनाई जा रही हैं। इसका कारण यह है कि, सूर्य, जो हमें छोड़ कर के, भारत को छोड़कर और मकर वृत्त पे गया था, वह अब लौट के आया है। और पृथ्वी और सूर्य के युति के साथ, जो जो वनस्पतियां खाद्यान्न आदि चीजें होती हैं, वह सब होने का अब समय आ गया है। और जो पेड़ सर्दी में पुरे पत्तों से दूर हो गए थे, पूरी तरह से ऐसा लग रहा था कि जैसे वह मर गए हैं, वह सारे पेड़ फिर से जागृत हो गए। फिर से हरियाली आने लग गई और इसलिए इस समय का जो विशेष है कि पृथ्वी फिर से हरी भरी हो जाएगी सारे और फिर से कार्यक्रम शुरू हो जाएंगे और विशेषकर उत्तर हिंदुस्तान में जहां ठंड बहुत ज़ोर से की पड़ती है, वहां तो इसका विशेष रूप से उत्सव माना जाता है। सूर्य का आगमन हुआ और सूर्य के कारण जो भी हमारे कार्य हैं वह अब पूरी तरह से होने वाले हैं इसलिए आज की बड़ी शुभेच्छा, हम यहाँ के सब लोगों को  कहते हैं और सोचते हैं कि आज के इस शुभ अवसर पर आप सब लोगों से यहां मिलना हुआ यह भी एक बड़ी आनंद की बात है। जैसे सूर्य का आना हम लोग बहुत ऊंचा मानते हैं, उससे भी कहीं अधिक सहज योग का सूर्य इस पृथ्वी पर आना महत्वपूर्ण है। क्योंकि सृष्टि की जो कुछ से सृजनता है, जो क्रिएटिविटी (रचनात्मकता) है, वह सूर्य से प्लावित होती है, और सूर्य उसको चालना देते हैं।

और परम चैतन्य की जो सृजन शक्ति है, उसका जो कृत कार्य है उसको चालना सहज योग से मिली है। अभी तक परम चैतन्य जो था, वह किसी कार्य में संपन्न नहीं हो पाया था। उसकी वजह यह थी कि उसका सूर्य अभी तक उस के प्रांगण में नहीं उतरा था ।लेकिन अब यह सूर्य परम चैतन्य के प्रांगण में उतर गया है। और इसके कारण आप सबके अंदर उसका प्रकाश आया है। उस प्रकाश के कारण आपकी कुंडलिनी जागृत हो गई और आपके अंदर जो एक सृजन भूमि थी, वह पूरी तरह से हरित हो गई है। और इस सृजन भूमि को आप इस तरह से बना रहे हैं कि सारे संसार को इससे लाभ हो सकता है। और यह बहुत बड़ी, बहुत दिव्य बात हो गई है। यह बात पहले हो नहीं पाई थी। हमारे यहां अनेक ऋषि-मुनियों ने इस पर विचार कहे हुए हैं कि ऐसा दिन कब आएगा जब सामूहिक तरह से यह सृजनता स्थापित होगी । वह सृजनता आज जागृत हो गई है । और इसलिए यह ना कि सिर्फ पृथ्वी की सृजनता का ही एक पर्व है, पर सहज योग कें सृजनता का भी बहुत बड़ा पर्व है । यह साल, खास करके माना गया है, कि सहज योग के लिए यह बहुत बड़ा साल होगा और सहज योग का प्रकाश बहुत गहरे अनुभव में उतरेगा । जब चीज बहुत गहरी उतरने लग जाती है तब यह भी सोचना चाहिए, इसके साथ-साथ, कि दूसरी भी, बहुत बड़ी एक, घटनाएं घटित होती हैं । की जो इस संसार के जो दुष्ट, और संसार को नाश करने वाले, और संसार में जो आतंक मचा रहे हैं, संसार की जो उच्चतम चीजें हैं, उन्हें नष्ट कर रहे हैं, ऐसे सब लोगों का नाश होते जाता है । जैसी ही अंकुर फूटने लग जाते हैं, अगर वह सत्य लेकर आए हैं, तो जहां वह फूट नहीं सकते वहां वह तहस-नहस कर देंगे और सब तरह से नाश कर देंगे । इस प्रकार जो कुछ कूवृत्तियाँ हैं, आसुरी शक्तियां हैं, वह नष्ट हो जाएंगे । जैसे कि सूर्य के आने के बाद सारा तम, सारा अंधकार नष्ट हो जाता है, उसी प्रकार सहज योग के प्रकाश के आने पर सारे संसार का अज्ञान का अंधकार, दुष्टता का अंधकार, पूर्णतः नष्ट होना चाहिए ।

सो आज उस कगार पर हम खड़े हैं, की यहां से बहुत ऊंची उड़ान हमें लेनी है और इस उड़ान में हमें यह सोच लेना चाहिए कि हमारे अंदर जो कुछ भी बोझ है उसे हमें हल्के कर लेना चाहिए ।  आज इस कगार पर हम खड़े हैं यहां से हम बहुत ऊंची उड़ान हमें लेनी है और इस उड़ान में हमें यह सोच लेना चाहिए कि हमारे अंदर जो कुछ भी बोझ है उसे हमें हल्के कर लेना चाहिए । हमारे अंदर अनेक तरह की प्रणालियां है अनेक तरह की हमारे यहां गलत धारणाएं हैं उसी प्रकार हमारे अंदर अनेक प्रकार की अंधता है, यह सब अंधता को हमें छोड़ देना चाहिए । और हमें पूर्णतया निसंग होकर इस उड़ान को लेना है और जो लोग उससे दूर नहीं होंगे, जो उस से अपने को अलग नहीं करेंगे, वह लोग इस उड़ान को नहीं ले पाएंगे । आप लोग सब सहज योग की महत्ता जानते हैं उसकी दिव्यता जानते हैं, आप सब सर्वसाधारण नहीं है, और इसीलिए मैं यह बात कहना चाहती हूं कि जिसे और ऊंचा उड़ना है, और ऊपर उठना है उसे अपने ऊपर लादी हुई बहुत सारी, और कूसंस्कारों की बेड़ियाँ हैं उनको छोड़ देना चाहिए इसी प्रकार हमारे अंदर अहंकार की, और अहम भाव की, एक बहुत ज्यादा पहाड़ी जैसे दशा है, इस पहाड़ को भी हमें पूरी तरह से हमें नष्ट कर देना चाहिए । और इसका तरीका ध्यान धारणा और सहज योग में पूरा तरह से रत्त होना, उसे पूरी तरह से शरण हो जाना ही है । जो मनुष्य सहज योग में शरणागत में नहीं आता है, वह अभी भी बहुत आधा है और हो सकता है उस उड़ान के दौरान वह पीछे ही रह जाए और फिर उसी नर्क में जाए जहां और लोग जाने वाले हैं । इसलिए जरूरी है कि सब लोग पूरी तरह से प्रयत्न करें ।

आधा अधूरा प्रयत्न करने वाले लोग जो भी सामने आते हैं और कोशिश करते हैं उनके लिए यही मैं कहना चाहती हूं कि कृपा करके आधा अधूरा पन छोड़ दीजिए क्योंकि इस आधे अधूरे पन से आप किसी चीज को प्राप्त नहीं कर सकते । तब आप उस महान स्थिति को कैसे प्राप्त करते हैं जिसके लिए लोग हजारों वर्ष तक, तप आदि करके अपनी स्वच्छता करते थे । अपने को किसी तरह से गिराने की, या किसी तरह से शापित करने की जरूरत नहीं है, किंतु यह जान लेना चाहिए कि आज हम एक शीशे के सामने खड़े हैं और हमारे अंदर दिखने वाले सारे दोषों को हमें पूरी तरह से लय कर देना चाहिए । जब आप अपने से हटकर अपने को देखेंगे तो आप समझ जाएंगे कि यह सारी चीजें हमें नष्ट कर रही हैं । पर यह होते-होते, आप देखेंगे कि, परमात्मा के अनेक आशीर्वाद आप पर आएंगे और उस अनेक आशीर्वाद में मनुष्य यह सोचेगा कि मैंने सब कुछ पा लिया । एक यह भी बड़ा सम्मोहन है कि हमें यह चीज मिल गई, हमें वह चीज मिल गई । हमें दुनिया की चीजें मिल गई और इस तरह से जब हम कोई चीज को पाना चाहते हैं, तो उसके किनारे पर कुछ कुछ ऐसी भी बातें हैं, जो मोहित कर सकती हैं । लेकिन उधर रुकना नहीं चाहिए । अपने को परम गति को प्राप्त करना चाहिए यह जन्म जन्मांतर कि आपकी पुण्याई है ।

उसे पूरी तरह से प्राप्त कर लेना चाहिए । और जो अपने अंदर छोटी-छोटी ओछी इच्छाएं हैं और उनको छोड़ करके पूरी तरह से शरणागत होकर सहज योग में पूरी तरह से योगदान देना चाहिए । जिसने ऐसा किया वही पाएगा और जो यह नहीं कर पाएगा किसी भी वजह से, सो यह मैं बता सकती हूं कि परमात्मा के भी दरबार में इतनी जगह नहीं है । वहां जाने वालों को भी यह सोचना चाहिए कि हमें वास्तव वहां पहुंचना है, तो यह सारे बोझे हल्के कर देने पड़ेंगे और एक ही हमें मार्ग लेना पड़ेगा की, एक ही तरफ हमारा पूरा प्रयत्न होना चाहिए कि हम किसी तरह से इस ओर अग्रसर रहें और बढ़ते रहें । हर साल आपको चाहिए कि आप अपनी छानबीन करिए कि हम जो पिछले साल थे, उससे आज क्या हो गए हैं? हम बहाने बना रहे हैं या कुछ सोच रहे हैं कि हमें यह करना है, वो करना है, यह जरूरी है, बहुत जरूरी है, या ह्रदय से हम चाहते हैं कि हम उन्नत हो ? बहुत से लोग यह भी सोचते हैं कि सहज योग के द्वारा हमारी बीमारियां ठीक हो जाएंगी या हमारी कुछ और समस्याएं हल हो जाएंगी, ऐसा हो जाएगा, वैसा हो जाएगा । सो उनको पता होना चाहिए कि सब समस्याओं का हल एक ही है, कि आप उस दशा में पहुंच जाएं जो परम है । फिर हर एक काम अपने आप बनते हैं । आपको कुछ करने की जरूरत नहीं है । इस प्रकार आज के दिन मैंने आपको अपना मनोदय बताया, पर मैं चाहती हूं कि आप भी अपने ह्रदय में ठान ले कि जो मैं बात कह रही हूं वह दिखने में बहुत सहज सरल है, किंतु मनुष्य की जो प्रवृत्तियां है, उसकी जो गतिविधियां हैं, वह इस कदर विचित्र है कि मैं भी उसे नहीं समझ पाती । सहज योग । । । ।

कहते है की अगर समझ में आये, तो क्यों कर खुदा हो । मैं तो कहती हूँ की अगर समझ में आये तो क्यों कर मनुष्य हो । क्योंकि मनुष्य इतना जटिल है, इतना जटिल है, ओर उसका समझना बहुत ही कठिन है । आप लोगों से मुझे यही विनती करनी है की देवत्व को प्राप्त करने के लिए इस मनुष्य की जटिलता है, इसे पूरी तरह से धिक्कारना चाहिए और उसे छोड़ देना चाहिए और यही कहना चाहिए कि हमें उसी देवत्व को प्राप्त होना है जिसे हर चीज, आप जिसे भी छूते हैं, वह प्लावित हो जाएगी । और चेतनमय हो जाएगी, सुंदर हो जाएगी । आपका जीवन भी बहुत सुंदर, बहुत आदर्श, बहुत ज़्यादा आनंददाई, प्रेममय और एक ऊंचे किस्म का हो जाएगा । आप सबको अनंत आशीर्वाद ।

[End at 20:30]

[Hindi Translation]

आज का दिन भारत में हमारे लिए बहुत ही खुशियों का दिन है। सूर्य अभी मकर राशि में है और मकर राशि से वह कर्कवृत्त में जब आता है, तब यह सूर्य पृथ्वी के नजदीक आता है। तब यह धरणीमाता सृजनशीलता से पुनः कार्यान्वित होती है और अत्यन्त सुन्दर फूलों का निर्माण करती है। सुन्दर, पौष्टिक और पूर्ण समाधान देने वाली चीज़ों, उदाहरणार्थ फलों का निर्माण करती है और वह अपनी आँखों को हरियाली द्वारा ठण्डक पहुँचाती है जो उसी के पास है। केवल सूर्य के आगमन से पृथ्वी हमें बहुविधि ऐसी चीज़ों से आशीर्वादित करती है।

इसी तरह से सहजयोग के सूर्य का उदय हुआ है और शिरोबिन्दु तक पहुँच रहा है। और आपको इसका परिणाम भी दिखाया गया है भूमितत्व पर जो कि आपका मूलाधार है। और इस मूलाधार की सृजन शक्ति जो कि कुण्डलिनी है, वो चढ़ती जा रही है और आपके अस्तित्व से खेल रही है, जिसका परिणाम आप अपनी जिन्दगी में देख सकते हैं। जिसके कारण आपकी जिन्दगी बहुत सुन्दर हो गयी है, जिसने आपकी जिन्दगी को आनन्द से ओत-प्रोत कर दिया है।

अब आप लोग एक ऐसी जगह पहुँच गये हैं जहाँ से एक ऊँची उड़ान लेनी है। इस उड़ान के समय आपको अपने विचारों पर, अपनी कल्पनाओं और अपनी शर्तों, इन सब पर नजर रखनी चाहिये। इन्हीं कंडीशनिंग की वजह से हम उनके जाल में खुद को उलझाए हुए हैं, जिसके कारण हम पर उनका बुरा असर पड़ता है। मुझे यह बात समझ में नहीं आ रही है कि मूलतः जिनकी कोई कीमत नहीं, फिर भी हम उनसे चिपके रहते हैं, जिनमें कोई जान ही नहीं है। जब आप किसी ऊँचाई तक पहुँचते हैं तब बहुत से लोग पीछे रहते हैं, छूट जाते हैं, कारण है कंडीशनिंग। हो सकता है कोई उसमें से बाहर ही ना निकले। तो मेरी आपसे नम्र प्रार्थना है कि आपने अपने आपको ध्यान में संपूर्ण समर्पित करना है। सामूहिकता में खुद को एकरूप करना है। आपको संपूर्णतया सामूहिकता के शरण में जाना है। हर रोज आपने स्वयं को यह सवाल करना है कि, "मैंने सहजयोग के लिए क्या किया? खुद के लिए मैंने क्या किया?"

कृपया आप सभी समझ लीजिए कि आपने जो जिम्मेदारी स्वीकार की है, उसे संपूर्णतया निभाने के लिए आपको तैयार रहना है, यह मेरी इच्छा है। ऐसा न हो कि इस उड़ान के सिलसिले में आपमें से कोई पीछे रह जाए, कोई खो जाए, क्योंकि अब तक आपने अपने आपको कंडीशनिंग से बाहर नहीं निकाला है।

यह कंडीशनिंग अनेक प्रकार की होती हैं। कोई अज्ञान में से निर्माण होती है, कोई अंधविश्वास से निर्माण होती है, या फिर उन सबसे निर्माण होती है जिनका हमें सामना करना पड़ता हो। कभी-कभी अपने ही देश की कंडीशनिंग होती है, हमारी जाति से होती है, अपनी विशिष्ट आदतों से वे निर्माण हो सकती हैं। ऐसी और भी चीजें हैं जिनके द्वारा हम एक दूसरे को तोलते-नापते हैं, मगर यहाँ हमने अपने आपको ही तोलना है। यह देखना है कि क्या हम सहज संस्कृति का पालन कर रहे हैं या नहीं। अगर आपने सहज संस्कृति को नहीं अपनाया तो आपके लिए बहुत कठिन हो जाएगा। मैं आपको सावधान करना चाहती हूँ कि जो नाव सब को लेकर चलने वाली है, उस पर आप सवार नहीं हो पाएँगे। फिर आप कहोगे कि, 'माताजी, कुछ लोग तो पीछे रह गये हैं, कृपया उनकी मदद कीजिए।' ऐसे लोगों की आप मदद कीजिए, उनको वास्तविक स्थिति से पहचान करवा दीजिए। साफ शब्दों में कह दीजिए। उन्हें नेक रास्ते पर चलने की साफ-साफ सूचना दीजिए। जब भी आपको पता चले कि वे गलत रास्ते से जा रहे हैं, उन्हें सतर्क कर दीजिए। दिन-ब-दिन हालात खराब होते जा रहे हैं। निर्णायक समय आ चुका है। तो आप सभी ने सहजयोग को सहज में ना लें तो बहुत अच्छा होगा। यही मैं आपसे निवेदन करना चाहती हूँ।

बाकी सब चीज़ें एक माया-जाल की तरह हैं जहाँ आपको भौतिक चीज़ें ठीक लगती हैं। यहाँ परमात्मा यह नहीं देखते हैं कि कौन अमीर है, कौन पैसे वाला है, कौन गरीब है। वह केवल एक ही चीज़ देखता है कि आप अध्यात्म की दृष्टि से कितने अमीर हैं। परमात्मा यह भी नहीं देखता कि आपकी शैक्षिक पात्रता क्या है, आपके पास विश्वविद्यालय की कितनी उपाधियाँ हैं, आपका उद्देश्य क्या है। वह केवल यह देखता है कि आप कितने अबोध हैं, आपने सहजयोग के लिए क्या किया, आपने ईश्वर के लिए कितना काम किया। इसलिए आपने कौन-कौन सी चीज़ों को प्राधान्य देना है, यह आपने तय करना है, इसकी ओर नजर रखें। सहजयोग आपको अत्यन्त सूक्ष्मता से आँकता है। तो अब इस निर्णायक समय में आप लोग निर्णायक जाने गये हैं, मगर आने वाली चढ़ान के लिए आपको अत्यन्त सावधानी बरतनी है। जिनको हृदय से लगता है कि 'मैं एक सहजयोगी हूँ' पर वास्तव में नहीं हैं, ऐसे लोग पीछे रह सकते हैं।

तो अब सूर्य का उदय हो चुका है, शिरोबिन्दु तक। यह अत्यन्त महत्वपूर्ण बात है। ऐसे में हर एक ने अपने आप में सावधानी बरतनी है। जो सूरज अपने इर्द-गिर्द हरियाली फैलाता है, वही सूरज अपनी गर्मी से हमें झुलसा सकता है। तो आप सावधानी से रहें। हर वक्त सहजयोग के मार्गदर्शन में रहें और देखें कि हमसे क्या गलतियाँ हुई हैं, हममें यह जड़त्व क्यों निर्माण हुआ है, हमारा यह मार्ग क्यों दुर्गम होता जा रहा है।

अब तक तो मैं बहुत ही खुश हूँ, बहुत आनन्द में हूँ कि आज तक मैं आपको जो भी कहती रही, जिस-जिसका भी आपको मार्गदर्शन दिया है, वह आपने शांति से सुना और अपनाया भी है। और तो और, रोजमर्रा की जिन्दगी में आपने उसे ग्रहण भी किया है, अमल भी किया है। मुझे नहीं लगता है कि कुछ समय के बाद आपको कुछ बताने की जरूरत पड़ेगी। आगे जाकर आपको आपके प्रकाश में ही ज्ञान हो जाएगा कि क्या गलत है, क्या सही है। फिर भी, मुझे लगता है कि पूजा में और संगीत में तथा और अन्य चीज़ों के लिए आप अपना हृदय खोल दें। अगर आप अपना हृदय नहीं खोलेंगे तो कोई भी चीज़ कार्यान्वित नहीं होगी। कोई भी चीज़ उसी समय कार्यान्वित होगी जब आपकी आत्मा हृदय में होगी। आपकी सभी कंडीशनिंग, आपका अहंकार, पूर्णतया गायब हो जाएगा, अगर आप खुद ही तय करेंगे कि, "सहजयोग के लिए मैं अपना हृदय संपूर्णतया खोल दूँ।"

आपको अनेक आशीर्वाद!