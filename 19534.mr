25 डिसेंबर 1998
Christmas Puja
Ganapatipule (India)
Talk Language: English, Hindi | Translation (English to Marathi) - Draft, Translation (Hindi to Marathi) - Draft

(Marathi Translation of English & Hindi Talk)

आज येशू ख्रिस्तांचा जन्मदिवस आहे. बऱ्याच शतकांपूर्वी आजच्या दिवशी त्यांचा जन्म झाला. त्यावेळची सर्व कथा तुम्हाला माहीत आहेच; त्यांना किती हाल भोगावे लागले हेही तुम्ही जाणता. ख्रिस्तांचे जीवन हे आदर्श सहजयोगी कसा असावा याचे उत्तम उदाहरण आहे. ते स्वतःसाठी जगले नाहीत तर दुसऱ्यांसाठी जगले, आज्ञा चक्रावर त्यांनी कार्य केले.

त्यावेळच्या जगामधील परिस्थिती अशी होती की तुम्ही संत असा किंवा फार मोठे सत्ताधारी असा, कुणाला अध्यात्म म्हणजे काय हे माहीत नव्हते व ते जाणण्याला कुणी तयार नव्हते, कारण आध्यात्मिकतेचा नाश करण्यामागे अनेक प्रवृत्ती असतात. संत लोकांचा नेहमी छळच केला गेला. तरीसुद्धा आपण त्यासाठी कार्य करू शकतो हे तुम्ही जाणून घ्यायचा प्रयत्न केला पाहिजे. ख्रिस्तांनी फार मोठे धैर्य करून अशा देशात जन्म घेतला जिथे कुणाला आध्यात्मिक कदर नव्हती.

माझ्या पूर्वजांपैकी एकाने एक पुस्तक लिहिले आहे, ते संस्कृतमध्ये आहे म्हणून पाश्चात्यांना समजणारही नाही. त्यात ख्रिस्त भारतामधे आल्याची व त्यांची शालिवाहन बरोबर चर्चा झाल्याची हकीगत आहे. शालिवाहनने ख्रिस्तांना भारतात येण्याचे कारण विचारल्यावर त्यांनी सांगितले की, "इथे आध्यात्मिक गोष्टींना पूरक वातावरण आहे व त्याबद्दल आदर आहे आणि मी जिथे जन्माला आलो तिथे आध्यात्मिकतेचा लोक धिःकार करतात." त्यांची चर्चा पुढे रंगल्यावर शालिवाहनने ख्रिस्तांना पुन्हा त्यांच्याच देशात परत जाऊन निर्मल तत्त्व लोकांना समजावून सांगण्यास सांगितले. नंतर ख्रिस्त आपल्या देशात परत गेले आणि साडे-तीन वर्षांनंतर त्यांना सुळावर चढवण्यात आले.

मला असे वाटते की पौर्वात्य आणि पाश्चात्य जीवनशैलीमधील मुख्य फरक असा आहे की पाश्चात्य देशांत कुणाला ठार मारणे ही फार मोठी कामगिरी समजली जाते. अगदी मामुली कारणावरून कुणाला ठार करताना त्यांना काहीच वाटत नाही; संतांचा छळ केला जातो किंवा त्यांना वेडे ठरवले जाते. भारतामध्ये संतांचा मान राखला गेला, त्यांनी सांगितलेल्या गोष्टी मान्य केल्या गेल्या. काही दुष्ट लोकांनी त्यांच्या कार्यात विघ्ने आणली, पण सर्वसाधारणपणे सामान्य लोकांनी संतांना स्वीकारले व त्यांचा मान राखला. इथेही काही भोंदू गुरू होते, पण ते पैसे मिळवण्याच्या प्रयत्नांत अमेरिकेसारख्या देशांत जाऊन तिकडेच राहिले.

या कारणामुळेच ख्रिस्तांनी अगदी गरीब कुटुंबात जन्म घेतला. त्यांचे आई-वडील साध्या गोठ्यामधे हलाखीच्या स्थितीमध्ये राहात होते. त्यांच्याजवळ झोपण्यासाठीही गादी-कापड असे काही नव्हते. ही सर्व हकीगत लिहून ठेवलेली आहे. याच्यामधून हेच दिसून येते की आध्यात्मिक उच्च पातळी गाठलेल्या लोकांना ऐहिक गोष्टींची गरज नसते, त्यांना थाट-माट, देखावे करण्याची गरज नसते. ख्रिस्तांना तर रंजल्या-गांजलेल्या, हालअपेष्टा भोगणाऱ्या, आजारी अशा लोकांची काळजी व चिंता होती; त्यांनी कुष्ठरोग्यांनाही औषधे देऊन त्यांची सेवा केली. त्याकाळी डॉक्टर नव्हते, हॉस्पिटल नव्हते, म्हणून याची जरुरी होती. त्याचप्रमाणे त्यांना लोकांची मानसिकता उंच पातळीवर आणायची होती, म्हणून त्यांनी डोंगरावर जाऊन लोकांना उपदेश केले. त्याकाळचे लोक भौतिकतेमधे इतके अडकलेले नसल्यामुळे त्यांचे सांगणे ऐकायचे; किती जणांना समजत होते ही वेगळी गोष्ट, कारण आत्मसाक्षात्काराशिवाय आध्यात्मिक विचार समजणे कठीण असते. या गोष्टी सांगणारा व ऐकणारा अशा दोघांनाही आत्मसाक्षात्कार थोडाफार तरी असायलाच हवा. म्हणून आपण प्रथम हे लक्षात ठेवले पाहिजे की आपल्याला आत्मसाक्षात्कार नसेल तर आपण ख्रिस्तांच्या आत्म्याला दुःखी करू. हे प्रत्यक्ष झालेले आपण पाहिलेच आहे.

ख्रिस्तांबद्दल बोलणारे लोक त्यांनीच सांगितलेली गोष्ट विसरतात आणि ती म्हणजे, ते म्हणायचे, "तुम्ही मला Christ, Christ म्हणून हाका मारल्यात तर मी तुम्हाला ओळखणार नाही." बायबलामधून हा भाग का काढला गेला, मला समजत नाही. त्याचा अर्थच हा आहे की जे लोक फक्त चांगले कपडे-लत्ते करून मंदिरांत येऊन माझे नाव घेतील, त्यांना मला ओळखता येणार नाही. इतकी ही साधी गोष्ट आहे आणि आत्ताच्या या Last Judgement च्या काळी ख्रिस्त सर्व मानवजातीला अध्यात्मिक पातळीवरच, म्हणजे व्हायब्रेशन्सवर, पारखणार आहेत. हे जज्जमेंट चालूच झाले आहे. अनेक देशांमधे ते दिसून येत आहे, विविध लोकांचा अहंकार, आक्रमकपणा यांना आव्हान केले जात आहे आणि ज्यांनी-ज्यांनी विध्वंसक कार्ये केली, त्यांना जबाब द्यावा लागत आहे.

इतिहासामधून हेच दिसते की ज्यांनी-ज्यांनी दुसऱ्या देशांना, दुसऱ्या लोकांना त्रास दिला, त्यांना आव्हान दिले जात आहे, कारण त्यांना अशा तऱ्हेने लोकांना त्रास देण्याचा काहीही अधिकार नव्हता. हे श्री गणेशतत्त्वच आहे आणि तेच सहजयोगामधून व्यक्त होत आहे. ख्रिस्त असे प्रत्यक्ष बोलले नव्हते, पण हा लास्ट जजमेंटचा काळ आहे हे त्यांनी निक्षून सांगितले होते. एका बाजूने ते दयाळू व करुणामय होते, तर दुसऱ्या बाजून ते साक्षात गणेशच होते, म्हणूनच त्यांनी मंदिरांत व्यापार करणाऱ्या लोकांना हंटर घेऊन झोडपले. धर्माच्या नावाखाली तुम्ही धंदा करू शकत नाही, पण ख्रिश्चन लोकांनी ते पाळले नाही. त्यांना काय झाले होते कळून नाही.

आमच्याकडे श्री. गांधी सतत अध्यात्माबद्दल बोलत असत, पण जे स्वतःला गांधींचे अनुयायी म्हणत असत, त्यांनी त्यांचे नुसते पुतळे उभारणे आणि स्वतः वेगळ्याच गोष्टी व वेगळाच जीवनक्रम यांत रमून गेले. इतके की त्यांच्यापैकी काहीजणांनी मिनी पब्स सुरू करण्याची टूम काढली; आणखी काही विचित्र कल्पना त्यांनी डोक्यांतून काढल्या. स्वतःला काँग्रेसचे म्हणवून घेता-घेता याच लोकांनी नसते उद्योग सुरू केले. अध्यात्म हा या देशाचा आत्मा आहे, पण हे लोक कुठे भरकटत चालले आहेत?

काही लोक स्वतः ख्रिश्चन नसले तरी ख्रिस्तांचा आदर करतात, बायबलचा आदर करतात. तुम्हाला हे माहीत नसेल पण ही खरी गोष्ट आहे. त्यांनी बाप्तिस्मा घेतला नाही म्हणून फक्त ते ख्रिश्चन नाहीत एवढेच; पण ते ख्रिस्तांना मानतात कारण ख्रिस्त म्हणजे मूर्तिमंत अध्यात्म होते. भारताचे हे वैशिष्ट्य आहे की इथे हिंदू-मुस्लिम असा भेदभाव न ठेवता सुफी संतांचाही आदर राखला गेला. म्हणून ख्रिस्तांबद्दल इथे कुणाचा विरोध नाही. काल इथे ख्रिस्तावर सुंदर गाणी तुम्ही ऐकलीत, ते साक्षात्कारी कलाकार होते. पण साक्षात्कार मिळाला नसला तरी इथे ख्रिस्तांना मानतात. त्या लोकांना ख्रिस्त कसे समजणार? त्यांच्या जीवनांतून ते काय बोध घेणार? उलट ख्रिस्तांबद्दल काहीही वाटेल ते बोलायचे हे मला सहन होत नाही. इथे अध्यात्माचा बाहेरच्या लोकांपेक्षा आदर राखला जातो. तिकडे ख्रिस्तांच्या नावाखाली अनेक चुकीच्या गोष्टी केल्या जातात, अनेक पापे केली जातात आणि इतके असूनही ख्रिस्तांचे मोजमाप ते करायला धजावतात.

हे समजण्यासारखे आहे. कुणी जन्माला आला तर ड्रिंक घेऊन साजरा करणे, कुणी मरण पावला तरीसुद्धा ड्रिंक घ्यायचे, याला काय म्हणावे? मी एकाला तसे म्हटलेही, तर म्हणाला, "ख्रिस्तांनीच एका लग्न-समारंभात दारू बनवून लोकांना वाटली." हे कसं शक्य आहे? उलट त्यांनी त्या प्रदेशांत द्राक्षे खूप असायची म्हणून द्राक्षांचा रस (द्राक्षासव) बनवला होता, त्याला ड्रिंक कसे म्हणतात? दारू बनवण्यासाठी कुजवून, उकळून बनवावी लागते; तिथे दारू कशी होऊ शकते? पण ड्रिंक घेणे हा त्यांनी धर्मच मानला होता.

पण इथे तसे नाही; कुणी ड्रिंक घेण्याबद्दल बोलले नाही तरी ड्रिंक घेणे हे धर्माविरुद्ध आहे हे सर्वजण जाणतात. दारू पिण्याने मनावर दुष्परिणाम होतात हे सर्वजण मानतात, पण त्यासाठी भाषणे करण्याची जरूर पडत नाही कारण सर्वांनीच ते निषिद्ध आहे हे जाणले आहे. आता अलीकडे आपल्या देशांतही ते लोण आले आहे आणि पुष्कळजण त्याकडे सरळ वळले आहेत. पार्टी असली की ड्रिंक हवेच, ख्रिसमसचा दिवस म्हणून ड्रिंक हवेच असेही प्रकार चालले आहेत. हा त्या पवित्र, सुंदर आत्म्याचा अपमानच आहे. बहुधा हे लोक जन्माला आले तेव्हाच ते धर्माची शक्ती गमावून बसले. भारतात एक गोष्ट अजून चांगली आहे व ती म्हणजे इथे पावित्र्याबद्दल आदर राखला जातो, साधुपणाबद्दल अजून लोकांच्या मनात पूज्यभाव आहे, ही एक चांगली गोष्ट आहे. आता हे लोकही अलीकडे मॉडर्न बनण्याच्या, अमेरिकन लोकांसारखे वागण्याच्या फॅशनच्या मागे लागले आहेत, ही गोष्ट वेगळी. पण तरीही चांगले काय व वाईट काय, बरोबर काय व चुकीचे काय ही जाण अजून त्यांच्यामध्ये आहे.

आता सहजयोगात आल्यापासून बरीच सुधारणा होते असल्याचे मला फार समाधान वाटते. विशेषतः पाश्चात्य सहजयोग्यांचे तर मला विशेष कौतुक वाटते कारण त्यांच्या संस्कृतीमधे आध्यात्मिकतेला काहीच महत्त्व नसूनही त्यांनी पूर्वाश्रमीच्या सर्व वाईट सवयी सहजयोगात आल्यावर टाकून दिल्या. एवढेच नव्हे, तर कमलरूपी आध्यात्मिक सुगंध पसरवणारे सुंदर सहजयोगी ते बनले, हा एक चमत्कारच म्हणायला हवा. कित्येकजण मला म्हणतात, "माताजी, हे तुम्ही कसे घडवून आणले? हे लोक इतके कसे बदलले?" मी एवढेच म्हणेन की त्यांना ख्रिस्तांचे आशीर्वाद मिळाले आहेत म्हणून. ख्रिस्तांच्याच नावाखाली चाललेल्या अनेक वाईट गोष्टी पाहून ते विटले, ख्रिस्तांची बदनामी करणारे हे चाळे पाहून त्यांच्या बुद्धीत एक जाणीव निर्माण झाली की ख्रिस्त असे असणे शक्य नाही, ख्रिस्तांचे पावित्र्य यांच्यामधे दिसत नाही, हे सर्व चुकीचे असले पाहिजे. म्हणूनच मला वाटते की आध्यात्मिक उन्नती मिळवण्याची ओढ या पाश्चात्य लोकांजवळ अधिक प्रकर्षाने असावी. काल कुणीतरी मला म्हणाले की इथे सामूहिक ध्यान झाले नाही. हे ऐकून मला फार समाधान झाले.

सहजयोगामध्ये सर्वांत महत्त्वाची गोष्ट म्हणजे ध्यान. पण आश्चर्य हे की पाश्चात्य सहजयोगी भारतीयांपेक्षा जास्त ध्यान करतात. त्यांच्या महिला आणि पुरुष या दोघांनीही सहजयोगाचे बरेच ज्ञान मिळवले आहे. अमेरिकेत मला सहजयोगी म्हणाले की अमेरिकन योगी सहजयोगाला चांगले नाहीत कारण ते ध्यान करत नाहीत. पण हे अगदी बरोबर आहे, जे ध्यान करत नाहीत त्यांना सहजयोगी म्हणताच येणार नाही. त्या लोकांनी अमेरिकन योग्यांकडून ध्यान करवून घेतले. उलट रशियन, रुमानियन सहजयोगी खूप चांगले आहेत, त्यांनी सहजयोग कसा स्वीकारला हेच मला कळत नाही. मला वाटते की कम्युनिस्ट वर्चस्वाखाली बरेच वर्षे राहिल्याने त्यांना आपण कशाला तरी मुकलो आहोत ही जाणीव झाली. मग त्यांनी अंतरंगापासून खूप शोध घेतला आणि म्हणून ते सहयोगातील शक्ती व सूक्ष्मता मिळवू शकले.

म्हणून मला भारतीयांना आवर्जून सांगावेसे वाटते की त्यांनी ध्यान जास्त केले पाहिजे. भारतीयांमध्ये एक-दोन वाईट दोष आहेत. एक म्हणजे ग्रुप बनवून राहायची सवय त्यांना फार आहे. आपापसांतही कायस्थ, मारवाडी, ब्राह्मण असे ग्रुप करून राहतील. ते जमले नाही तर आणखी कुठल्या सबबीखाली ग्रुप बनवतील, ही फार वाईट सवय आहे, कारण एकदा अशी ग्रुप बनवायची सवय लागली की दुसऱ्यांमधल्या चांगल्या गोष्टी तुमच्या लक्षात येणार नाहीत आणि स्वतःमधले दोषही तुम्ही जाणू शकणार नाही. ही अगदी नुकसानकारक सवय आहे. ख्रिस्तांच्या समयीसुद्धा काही विचित्र शिष्य होते, त्यांच्यात अध्यात्मात रस असणारे व नसणारे असे प्रकार होते. इथल्या लोकांत आध्यात्मिक प्रवृत्ती असणारे लोक आहेत, पण त्यांचा एक पाय अजून पाण्यातच आहे; त्यांच्या वर्षानुवर्षाच्या प्रवृत्ती व सवयी अजून जात नाहीत आणि हीच सहजयोगासाठी घातक गोष्ट आहे. ते एकत्र येऊ शकत नाहीत, एकमेकांत मैत्रीपूर्ण राहू शकत नाहीत. अर्थात सहजयोगात जे आले त्यांच्या या सवयी बऱ्याच सुटल्या आहेत. ख्रिस्तांच्या वेळेचा काळ पाहिला तरी हे दिसते की त्यांच्या शिष्यांमध्येही हे प्रश्न होते. काहीतरी चुकीच्या गोष्टी केल्या तर तेच सांगायचे की तुम्हाला सैतान शिक्षा देणार आहे. लोक बऱ्याच वेळी या सैतानी प्रवृत्तीच्या प्रभावाखाली येतात. ख्रिस्तांनी बऱ्याच जणांना या सैतानी शक्तीपासून वाचवले आहे, ही सैतानशक्ती अजूनही कार्यरत आहे आणि आपण जितकी आध्यात्मिक स्थिती बळकट करू पाहतो तितकीच ही शक्ती जास्त प्रभावी होत असते. त्यांनी बऱ्याच जणांना सैतानापासून वाचवून त्यांना डुकरांत बसवले, ही सत्य गोष्ट आहे. पूर्व व पाश्चात्य देशांत या शक्तीचे स्वरूप वेगवेगळे आहे. यासाठी पाश्चात्यांनी जास्त जागरूक राहायला हवे, ही शक्ती त्यांना ओळखता येण्यासाठी जागरूक असले पाहिजे. ते साक्षात्कारी असल्यामुळे ही शक्ती त्यांचे वैयक्तिक नुकसान करू शकणार नाही, पण त्यांना या शक्तीबरोबर नेहमी झुंज करावी लागेल.

तुमच्याकडे वर्णभेद अजूनही फार पाळला जातो, त्याच्या विरोधात आंतरवर्णीय विवाह झालेल्या पुरुष-स्त्रियांनी कार्य केले पाहिजे. आपल्याकडे मला अजूनही काळ्या व गोऱ्या मुला-मुलींचे एकमेकांशी लग्न जमवण्यात अडचणी येतात, ते जरा कठीणच आहे आणि तसे जमवले तर काय पुढे होईल याची मला खात्री वाटत नाही. एकदा मी एका गोऱ्या फ्रेंच मुलीचे एका काळ्या वर्णाच्या मुलाशी लग्न जमवले, पण लग्नानंतर मला कळले की त्या मुलीने नवऱ्यावर अधिकार गाजवण्याऐवजी तो मुलगाच तिच्यावर वर्चस्व गाजवत होता. मला याचे आश्चर्य वाटले पण नंतर समजून आले की तो काळा पुरुष आपल्यावर गोऱ्या लोकांनी केलेल्या अन्यायाचा सूड म्हणून गोऱ्या बायकोबरोबर तसेच वागत होता. म्हणून सर्वप्रथम सर्व लोकांमध्ये प्रेमाची व आपुलकीची भावना रुजली पाहिजे. वर्ण हा वरवरच्या कातडीपुरताच आहे आणि त्याचा माणसाच्या अंतरंगाशी काही संबंध नाही. आमच्या देशात लग्ने ठरवताना हा वर्णभेद फारसा आढळत नाही. अगदी काळ्या मुलीचा नवरासुद्धा गोरापान असलेला दिसून येतो, पण त्याकडे अशा दृष्टिकोनांतून बघत नाहीत. आमच्याकडे एक वेगळाच भेदभाव केला जातो व तो म्हणजे सामान्य माणसामधे असलेले भेदभाव व वेगळे-वेगळे समजण्याची वृत्ती, हे अहंकारातून होते.

ख्रिस्तांनी लोकांना अहंकाराबरोबर युद्ध करून तो संपवण्यास सांगितले. त्यांचा जन्म अगदी गरीब कुटुंबात झाला, त्यांचा वर्ण सावळा होता—पाश्चात्य भाषेप्रमाणे Brown आणि आमच्याप्रमाणे काळा. पण त्यांच्यासारखे आध्यात्मिक थोर पुरुष जगामधील प्रकाशाकडे बघतात, चेहऱ्या-मोहऱ्याकडे, रंगाकडे बघत नाहीत, त्यामुळेच वर्णभेदाचा हा दोष पूर्णपणे काढून टाकला पाहिजे.

भौतिकता हा त्यांचा आणखी एक दोष, पण त्याहून वाईट व हानिकारक दोष म्हणजे नीतिमत्तेचा अभाव. ही गोष्ट ख्रिस्तांच्या अगदी विरोधात आहे. कसल्याही तऱ्हेचे नीतीविरुद्ध वर्तन तिथे कुणी वाईट मानत नाहीत, अयोग्य मानत नाहीत. मग अगदी प्रेसिडेंटसारख्या सर्वोच्च पदाधिकारी असला तरी त्याला बहुमत देऊन निर्दोष मानले जाते. लोकांनी हे समजून घेतले पाहिजे की अनीती ही त्यांना शेवटी नरकातच पोहोचवणार आहे. अनीतिमत्ता ही सर्वार्थाने ख्रिस्तांच्या विरोधी प्रवृत्ती आहे. याच कारणामुळे फ्रॉइडसारखे लोकही त्यांनी वाखाणले, याचा अर्थच हा की लोकांची खोपडीच रिकामी!

सहजयोगात आल्यावरच ख्रिस्तांचे आदर्श तुम्ही अनुकरण करू शकाल. त्याआधी तुम्ही काय केले ते सर्व विसरून जा, पण आता आत्मसाक्षात्कार मिळाल्यावर नीतिमत्ता हाच तुमचा श्वास समजा. माझी खात्री आहे की तुम्ही आणखी खूप लोकांना सहजयोग देऊ शकाल, फक्त तुमचे चारित्र्य व जीवन नीतियुक्त असले पाहिजे.

आपला आणखी एक शत्रू म्हणजे राग. "मला राग आला आहे, मी फार रागावलो आहे," असे म्हणणे हे उद्धटपणाचे व चुकीचे आहे. तसेच "I hate you" ही भाषा रागीटपणाचाच दोष आहे. खरं तर स्वतःवरच रागावणे हा चांगला उपाय आहे. मग त्यासाठी स्वतःला मारा किंवा तसेच आणखी काही करा, पण राग घालवायचा तोच एक उपाय आहे. आपण का रागावलो आहे हे पाहण्याचा प्रयत्न केला तर तुमच्या लक्षात येईल की तुम्हाला रागावण्याची जरूरच नव्हती किंवा तुम्ही उगीचच रागावला होता. जोपर्यंत 'मी रागावलो आहे' ही भावना कमी होत नाही तोपर्यंत तुम्ही उन्नतीच्या मार्गाविरुद्ध चालला आहात हे लक्षात ठेवा.

ख्रिस्तांनी आणखी बऱ्याच सूक्ष्म गोष्टींबद्दल लोकांना जाणून-बुजून सांगितले नाही, ते काम माझ्यासाठी राहिले होते. आत्मसाक्षात्कार प्राप्त झाल्याशिवाय या सूक्ष्म गोष्टी कुणाला सांगणार? ते शक्य नाही. गेल्या वेळी मी व्हायब्रेशन्सबद्दल बोलले, त्यांचा अर्थ समजावून सांगितला आणि ही सूक्ष्म शक्ती तुम्हाला कुठून मिळते, जिला 'तन्मात्रा' म्हणतात, हे सांगितले. या तन्मात्रा म्हणजे पृथ्वी, जल, वायू, अग्नी इ.पासून मिळणारी शक्ती. पण आणखी एका तन्मात्रेबद्दल बोलले नव्हते, त्याला इंग्रजीत Ether म्हणतात आणि त्याला नियंत्रित करणाऱ्या तन्मात्रेला आपण 'आकाश' म्हणतो.

ख्रिस्तांनी आपले आज्ञाचक्र उघडण्यासाठी एवढा मोठा स्वार्थत्याग केला आणि आज आपण आकाश-स्थितीला आलो आहोत. त्याच्याशिवाय हे होणे अशक्य होते. आपण साधारण संपर्कक्रिया जाणतो, उदा. हात, बोलणे, हावभाव इ.मधून आपण संपर्क साधतो, पण व्हायब्रेशन्सद्वारे संपर्क होण्यासाठी आधी तुम्हालाच व्हायब्रेशन्स हव्यात, त्याशिवाय तुम्ही काही दुसऱ्याकडून जाणू शकणार नाही. तुम्ही आज्ञा-चक्रावर असता तेव्हा मानसिक पातळीवर असता, त्यामुळे तुम्हाला व्हायब्रेशन्स नीट समजणार नाहीत. इतकी ती क्षीण असतात आणि त्यांचा संदेश तुम्ही समजू शकणार नाही, म्हणजे व्हायब्रेशन्सही तुमच्या मानसिकतेमधूनच येतात. पुष्कळांना "मी व्हायब्रेशन्सवर बघितले" असे बोलण्याची सवय असते, पण त्याला अर्थ नाही.

ख्रिस्तांनी केलेले महान कार्य म्हणजे त्यांनी आपल्याला मानसिक पातळीच्या बाहेर आणले, पण ख्रिश्चन लोक मात्र घाणेरड्या मानसिक स्थितीमध्येच अजून आहेत. दिल्लीमधल्या धुक्यासारखे, म्हणून त्यांना पुढचे काही कळत नाही आणि हेच ख्रिस्तांचे महान कार्य आहे. मानवप्राण्याच्या उत्थानामधील हा सर्वात मोठा अडथळा त्यांनी दूर केला आणि आज्ञा चक्र उघडून मानवाला मानसिक पातळीवरून पुढे नेण्याचा मार्ग उघडा केला, आपल्या मानसिक 'मी'पणातून बाहेर काढले, केवढे महान उपकार त्यांनी केले! आपण त्यांचे खूप ऋणी राहिले पाहिजे. काही लोकांना हे कार्य समजत नाही, ते त्यांच्या बुद्धीचेच प्रदर्शन करत राहतात, पुस्तकी विद्येचा आव आणतात, पण अशा लोकांच्या डोक्यात ख्रिस्तांचे हे कार्य येणार नाही, त्यांच्याशी न बोललेलेच बरे. यासाठीच आपण ख्रिस्तांची पूजा करतो. लोकांच्या या मानसिक अडथळ्यामुळेच त्यांनी काहीही केले तरी 'त्यात काय चुकले' असे त्यांना वाटत असते. इतका त्यांच्या बुद्धीचा अहंकार असतो, असे लोक सुधारणार नाहीत. कारण जोपर्यंत तुम्ही तुमच्याच मानसिक 'मी'पणातून बाहेर पडत नाही, तोपर्यंत तुम्ही स्वतःला पाहू शकत नाही, आत्मपरीक्षण करू शकत नाही, स्वतःचे दोष जाणू शकत नाही. मग तुम्ही दुसऱ्यांचेच दोष दाखवत राहता, दुसऱ्या सहजयोग्याच्या चुका दाखवत राहता, पण स्वतःकडे बघू शकत नाही, कारण हा मानसिक पडदा तुम्हाला अडथळा आणतो.

हा मानसिक अडथळा लॉर्ड जीजस ख्राईस्टची मदत व आशीर्वाद मिळवून आपण पूर्णपणे दूर केला पाहिजे. पण तुम्हीसुद्धा ख्रिस्तांना तुमच्या मानसिक पातळीवरच समजावून घेऊ लागलात तर काय करणार? म्हणून सर्वप्रथम आपल्याला स्वतःलाच "विचार करू नको, विचार करू नको, विचार करू नको, विचार करू नको," असे वारंवार बजावले पाहिजे, त्यानंतरच तुम्ही मानसिक पातळीच्या पलीकडे (पार) जाऊ शकाल. हीच सर्वांत महत्त्वाची गोष्ट आहे. आपल्या आज्ञाचक्रावर ख्रिस्त त्यासाठीच बसले आहेत, तेच तुम्हाला त्यासाठी मदत करत असतात. मला वाटते लोकांनी वाचनही बंद केलेले बरे; माझी भाषणेही ते मानसिक पातळीवरूनच ऐकतात, मग काय करायचे? मला काही सहजयोगी विचारतात, "माताजी, तुम्ही अमुक-अमुक असेच सांगितले होते ना?" मग मला म्हणावे लागते, "मी तुम्हाला निर्विचारता मिळवण्यासाठी भाषण केले होते, तरी तुम्ही विचारात कशाला राहता? मी म्हटले नव्हते की तुम्ही लक्ष देऊन ऐका, स्वस्थ बसून त्याच्यावर चिंतन करा, विश्लेषण करा, मी फक्त तुमचे विचार थांबतील असा शॉक दिला."

म्हणून निर्विचार होणे ही तुमच्यासाठी फार महत्त्वाची गोष्ट आहे. त्यासाठीच ख्रिस्तांनी तुम्हाला आशीर्वाद दिले आहेत आणि ही स्थिती तुम्ही मिळवाल याची मला खात्री आहे. दुसऱ्यांकडे अजिबात लक्ष देऊ नका, प्रतिक्रिया करण्याच्या फंदात पडू नका; प्रतिक्रिया ही तुमच्या भूतकाळामुळे व्यक्त होत असते, हे मी वारंवार सांगते. ती नुसती पाण्यावरच्या लाटेसारखी आहे, म्हणून त्याचा काहीही फायदा नाही. ही पूजा झाल्यावर तुम्हाला अगदी पूर्णतया निर्विचार व्हायचे आहे आणि तसे तुम्ही झालात तर खूप काही साध्य केले असे म्हणता येईल. ख्रिस्तांचे हे तुमच्यावर फार-फार उपकार आहेत याची जाणीव ठेवा.

मग तुमच्यामधील आकाशतत्त्व कार्यान्वित होईल व ते तुमच्या चित्तामधूनच कार्य करेल. मी माझ्या चित्तामधून बरेच काही करते हे तुम्हाला माहीत आहे; पण माझ्या चित्तात विचार नसतात, त्यामुळे जिथे जायचे तिथे ते पोहोचू शकते. तुमचे चित्त (attention) जर तुमच्या विचारांकडे लागले असेल तर मग त्याला जे करायचे असते ते ते करू शकत नाही. चित्तामधून फार मोठ्या प्रमाणावर आश्चर्यचकित होण्याइतके कार्य घडू शकते, पण त्यासाठी प्रथम पूर्ण निर्विचार स्थिती मिळवली पाहिजे. असे चित्त मग तुमच्याहून आणि इतरांच्याहून एका मानवी उच्च जाणिवेच्या स्थितीला येते आणि तुम्ही आकाशाच्या संपर्कात येता. (यालाच तन्मात्रा किंवा essence of ether म्हणतात. इथरचा उपयोग करूनच टेलिफोन, टीव्ही इ.चे कार्य चालते, हाही तसा चमत्कारच आहे.)

या तन्मात्राद्वारेच इथे नुसते बसूनही तुम्ही कार्य करू शकता, जिथे तुमचे अटेन्शन जाईल तिथे कार्य होईल, मग मला सल्ला विचारण्याचीही तुम्हाला जरूर पडणार नाही आणि तुम्हाला कसला प्रश्न पडणार नाही. मग पृथ्वी-तत्त्व, अग्नी-तत्त्व, जल-तत्त्व यांमधून व्यक्त होऊ लागता, तेजस तत्त्वामधून तुमचा चेहरा तेजस्वी होतो आणि सरतेशेवटी तुम्ही जागृत निर्विचारावस्थेला (thoughtless awareness) पोहोचता, जिथे तुमचे चित्त काही विशेष कार्य करण्यासाठी संपूर्णपणे स्वतंत्र झालेले असते. पण तुमचे चित्त जर विचारांमध्ये गर्क असेल तर ते तरी काय करणार? स्वतंत्र झाल्यावर मग मला चित्त लावण्यासाठीही सांगण्याची जरूर तुम्हाला पडणार नाही, जिथे तुम्ही चित्त लावाल तिथे कार्य घडून येईल. चित्ताला अशी स्थिती आल्यावर तुमच्याजवळ काय आहे, तुम्ही काय कपडे घातले आहेत, दुसऱ्यांनी काय पेहराब केला आहे, इ. असले विचार तुमच्या मनातच येणार नाहीत, कारण तुम्ही आत्म्याबरोबर पूर्णपणे एकरूप झालेले असता. यावेळी तुम्ही आनंद, समाधान, शांती यांमध्ये इतके तल्लीन असता की माणसांच्या सामान्य गोष्टींचीही तुम्हाला फिकीर वाटेनाशी होते.

आता सहजयोगाचा दूरदूरच्या देशात प्रसार झाला आहे. तुम्ही लोक कार्य करत आहात याचा मला अभिमान आहे. अलीकडे तर आफ्रिकन देशातही सहजयोग सुरू झाला आहे, याचे मला फार-फार समाधान आहे. आता तुम्ही सर्वजण, अगदी प्रत्येकजण, हे कार्य करण्यास समर्थ आहात. तुम्ही फक्त जागृत निर्विचारावस्था मिळवली पाहिजे, हेच ख्रिस्तांचे आपल्याला आशीर्वाद आहेत. ते झाल्यावर तुम्हाला आनंदच आनंद मिळणार आहे.

परमेश्वराचे तुम्हा सर्वांना अनंत आशीर्वाद.
(पुढील भाषण हिंदीमधून झाले.)

भारतामध्ये इंग्रजी भाषा तीनशे वर्षांपूर्वी आली. मी हिंदी भाषा कधीच शिकले नाही, लहानपणी वडिलांनी शाळेत घातले, ती मराठी शाळाच होती, म्हणून संस्कृत व हिंदी शिकण्याची वेळच आली नाही. पण माझे एक वैशिष्ट्य म्हणजे मी हिंदी बोलते तेव्हा फक्त हिंदीच भाषा वापरते, इंग्रजी बोलते तेव्हा फक्त इंग्रजी भाषाच वापरते आणि मराठी बोलताना मराठीच भाषेत बोलते. त्यामुळे भाषांतर हा प्रकार मला कधी जमला नाही म्हणून भाषांचे मिश्रण माझ्याकडून होत नाही. कुणाचा विश्वास बसणार नाही पण मी कधीच हिंदी भाषा शिकले नाही, पण वाचनाची आवड होती. चांगली-चांगली पुस्तके वाचून मला हळूहळू ती भाषा कळू लागली. तशी मराठी भाषाही संस्कृतप्रचुर व क्लिष्ट; महाराष्ट्रीय माणूस हिंदी बोलतो तेव्हा त्यात अर्धे मराठी व बाकी संस्कृत शब्द वापरतो.

तसे पाहिले तर भाषा हेसुद्धा एक वरदानच असते, संगीताप्रमाणे तेही एक वरदान असते. पण नवल म्हणजे हिंदी भाषिक हिंदीशिवाय दुसरी कुठलीही भाषा बोलू शकणारच नाहीत. तीच गोष्ट इंग्रजी भाषेची, त्यांनाही दुसरी कुठली भाषा येत नाही, कारण सगळीकडे इंग्रजी चालते म्हणून त्यांना दुसरी भाषा शिकण्याची जरूर नाही. त्याप्रमाणेच हिंदी लोकांना दुसरी कुठली भाषा चालत नाही. मी मराठी शिका असे म्हणणार नाही कारण ती शिकायला फारच कठीण. मराठी भाषा विनोद-प्रचुर आहेच, पण त्यात अश्लीलता नाही, उलट ती एक प्रगल्भ भाषा आहे. मी तर म्हणेन की सहजयोगासाठी मराठीसारखी दुसरी भाषाच नाही. कुंडलिनीबद्दल जे काही लिहिले आहे तेही मराठीमध्येच आहे. साधुसंतांनीही सर्व मराठीतच लिहिले. ज्याला मराठी भाषा आली त्याला दुसरी कोणतीही भाषा अवघड नाही, पण मराठी बोलणारे लोक भाषेबद्दल फार कट्टर आहेत. मी कुणाला तरी हिंदी पुस्तक वाचायला दिले तर थोडेसे वाचून त्याने ते बाजूला टाकले. कारण विचारले तर म्हणाला, ही भाषा फार बेकार वाटते, मराठी भाषा आणि त्यातले विचार फार शुद्ध वाटतात. पण शिकायला मराठी भाषा फार अवघड; कारण त्या भाषेमध्ये पर्याय खूप आहेत. मी मुंबईत प्रोग्राममध्ये हिंदीतून बोलत असले तरी पुण्यामध्ये मराठीच बोलावे लागते. ज्याला परकी भाषा शिकायची असेल त्याने मराठीच शिकावी; ती खरोखरच शिकण्यासारखी भाषा आहे. तुम्हाला मराठी एकदा आली की तमिळ भाषेशिवाय दुसरी कोणतीही भाषा तुम्ही सहज शिकू शकाल. भारतात सरकारमान्य अशी चौदा भाषा आहेत आणि एकदा मराठी शिकलात की चौदापैकी आठ-नऊ भाषा तर सहज शिकता येतील.

आणखी एक कमालीची गोष्ट म्हणजे इथे मूळ हेब्रू भाषेतील बायबलचे मराठीत भाषांतर झाले आहे. इथे रमाबाई नावाची विद्वान महिला होती, तिने हे काम केले. त्यासाठी मराठी शब्दही अचूक वापरले गेले आहेत, उदा. 'जॉन'ला योहान, 'मॅथ्यूज'ला मत्तय असे शब्द वापरले आहेत. हे भाषांतरही अतिशय सुंदर झाले आहे आणि मी प्रथम बायबल वाचले ते हे मराठी बायबलच. त्यातच त्यांनी स्वच्छ लिहिले आहे की एका लग्नसमारंभात येशूने पाण्यापासून द्राक्षासव बनवले. ही फार तत्त्वपूर्ण गोष्ट आहे. आणखी एक महत्त्वाची गोष्ट म्हणजे येशूच्या बालपणाबद्दलही त्यांनी लिहिले आहे. एरवी कुठेही येशूच्या बालपणाचे उल्लेख आढळत नाहीत, पण या पुस्तकात आहेत. कालच इथे या लोकांनी "बालवदन तव बघुनी" हे गाणे म्हटले, पण तसली गाणी व गोष्टी दुसऱ्या भाषेत मला कुठे दिसत नाहीत. आमच्याकडे कृष्ण, राम इ.सारख्या सर्व महापुरुषांच्या बालपणाच्या, ते कसे चालायचे, बोलायचे, तोंडात बोट कसे घालायचे इ.पासूनच्या खूप कहाण्या वाचायला मिळतात. साऱ्या अवतारांच्याच बालपणाच्या खूप हकीगती वा गाणी भारतात लिहिल्या गेल्या, दुसरीकडे हे कुठे दिसत नाही, म्हणूनच मला वाटते की भारतीय लोक आपली मुले दूर ठेवायला तयार नसतात.

आणखी एक गोष्ट सांगायची म्हणजे भारतीयांबाहेर रोमान्सच्या सर्व हकीगती व पुस्तकं लग्नाआधीच्या प्रसंगांतून वाचायला मिळतात. लग्नानंतर पुस्तकात रोमान्स सापडतच नाही. भारतात याच्याबरोबर उलट, इथे पुस्तकांतून रोमान्सबद्दलची जी वर्णने असतात ती विवाहित स्त्री-पुरुषांबद्दल असतात आणि तीही फार सुंदर भाषेमध्ये असतात. मी कुणाला तरी विचारले की लग्नानंतरच्या रोमान्सबद्दल लिहिलेले पुस्तक दाखव, पण नाही, त्याबद्दल कुठेही लिहिलेले नाही. जणू काय लग्नानंतर त्यांचा रोमान्सच संपतो! तिथे होते काय तर लग्नानंतर भांडण-तंटे, नाही तर घटस्फोट! हेच आमच्या संस्कृतीचे आमच्यावर फार मोठे उपकार आहेत. तर बायबल मी प्रथम मराठीत वाचले, इंग्रजी बायबलमध्ये तर बायबलचे पूर्ण स्वरूपच बिघडवून टाकले आहे. ख्रिस्तांचे पावित्र्य, त्यांची आध्यात्मिक पातळी याबद्दल जे वर्णन मराठी बायबलमध्ये आहे ते हिंदीतही नाही आणि इंग्रजी भाषेतही नाही.

आणखी एक विशेष म्हणजे मराठी माणूस फार अभिमानी आहे, राजस्थानच्या मेवाड़ी राजांसारखा आहे. तो इंग्रज लोकांकडून काहीही शिकणार म्हणून नाही; तसे कुणी सांगायचा प्रयत्न करू लागला तर तो त्याला उडवून लावील. याच्या उलट उत्तरेकडचे लोक इंग्रजांचे अनुकरण करण्यात सदैव तयार, त्यांच्यासारखे कपडे, सुट-बूट वगैरेही लगेच उचलतील. पण मराठी माणसाला सूट घालायला लावणेही अशक्य; तो धोतरच नेसणार. टिळक नेहमी धोतर वापरीत; रानडे-गोखले यांच्यासारखे थोर पुरुषही सूटबूट न घालता भात खात. सरकारी नोकर असणाऱ्या थोड्या-फार जणांनी सुटाची सवय लावली, पण इथे सरकारी नोकरी करणे हेच मुळी हलक्या पातळीवरची नोकरी समजली जात असे. दोन-चारच त्यातले चांगले सरकारी नोकर अपवाद म्हणून सांगता येत होते. आमचे वडील नेहमी सांगायचे की नोकरी करण्यापेक्षा स्वतःचा व्यवसाय करणे चांगले आणि सरकारी नोकरी करणे तर महापापच, कारण त्यानंतर चारित्र्यहनन होण्याची धास्ती जास्त. मी तर पाहात असे की कुणी आय.ए.एस्. झाला की त्याचा भाव लगेच तीस-पस्तीस लाखापर्यंत चढत असे. उत्तर भारतात तर हे जास्त जाणवते, तिथे आय.ए.एस्. झाला की फार मोठा झाल्याचे मानले जायचे, पण इथे नाही; इथे शिकलेल्या, विद्वान व चारित्र्यसंपन्न माणसालाच मान.

पण आता दिल्ली, लखनौमध्ये सहजयोगाचा प्रसार झाल्यावर हे सर्व बदलल्याचे पाहून मलाच आश्चर्य वाटते. जे लोक इंग्रजांची हाजी-हाजी करण्यात, त्यांचे अनुकरण करण्यात तत्पर होते, तेच हे लोक का, असे वाटावे अशी ही आश्चर्यकारक गोष्ट आहे. हे कसे झाले मलाच समजत नाही. पण श्रीराम, श्रीकृष्ण यांच्यासारखे अवतारी पुरुष इथल्या भूमीत वावरले म्हणून त्यांच्याच आशीर्वादाचे हे फळ असले पाहिजे, मला तर दुसरे काही कारण दिसत नाही. विशेषतः लखनौसारख्या ठिकाणी जिथे ‘खा-प्या-मजा करा’ हीच संस्कृती, ते लोक कसे बदलले? मी महाराष्ट्रातून तिकडे गेल्यावर त्यांचे वागणे, घरातले वहिनी-नणंद कुणाशीही काहीही बोलण्याच्या पद्धती पाहून माझे डोकेच चालेनासे व्हायचे. मी पंजाबात शिकायला होते तेव्हाही पंजाब्यांची अशीच तऱ्हा पाहिली, त्यांच्या डोक्यात दुसरे काही शिरायचेच नाही. पण हे सर्व श्रीराम-श्रीकृष्णांचे आशीर्वाद त्यांना आता मिळाल्यामुळे घडून आले. त्यांची आता दिसून आलेली भक्ती, त्यांना मिळालेला आनंद हे आता मला दिसते आणि मलाही समाधान मिळते.

तसे महाराष्ट्रातही मी खूप मेहनत केली, एकेक गाव, एकेक खेडे सगळीकडे जाऊन आले, पण तिथे सहजयोग इतका चांगला जमला नाही. उत्तर भारतासारखा महाराष्ट्रात सहजयोग फारसा समजला नाही, उत्तर भारतासारखी स्थिती महाराष्ट्रात नाही, माझी सारी मेहनत बेकार गेल्यासारखी मला वाटे. मग विचार केल्यावर मला समजून आले की महाराष्ट्रात गुरूंचे स्तोम व प्रभाव फारच आहे, घरा-घरात गुरू, सगळीकडे गुरूच-गुरू. पंचांगातही गुरूंची नावे व त्यांच्या जन्मतारीख दिलेली. त्यातले काही चांगले गुरू होते पण बाकीचे सारे पैसा व स्त्री यांच्यामागे लागलेले. महाराष्ट्राच्या या पवित्र भूमीमध्ये महाकाली, महासरस्वती, महालक्ष्मीची व आदिशक्तीची स्थाने आहेत, अष्टविनायक व महाविनायक आहेत. हे लोक तसे अश्लील नाहीत पण धर्म समजण्याची क्षमता त्यांच्याकडे मुळीच नाही. मंदिरात जाणे, घंटा वाजवणे, गुरूच्या मागे लागणे वगैरे कर्मकांड इथे फारच माजले आहे. तसे हे लोक वाईट नाहीत पण कर्मकांडात फार अडकले आहेत.

मी हे सर्व विश्लेषण हे समजावण्यासाठी केले की या राज्याबाहेर, म्हणजे महाराष्ट्र सोडून या सर्व प्रदेशांमध्ये सहजयोग खूप चांगला जमला आहे, हे महाराष्ट्राचे दुर्दैव. आणि म्हणूनच तुम्ही सर्वांनी इथे येणे फार जरूरीचे आहे कारण तुमच्या चैतन्यामधून इथे खूप मोठ्या प्रमाणावर जागृती होईल व लोकांचा कल इकडे वळेल. तुम्ही आलात की तुमचे चित्तही इथे लागेल व महाराष्ट्रात हे जे गुरू लोक ठाण मांडून बसले आहेत, त्यांची उचलबांगडी होईल. हे काम तुमच्यामधील चैतन्यामधूनच होणार आहे. आजचा दिवस विशेष असा की ख्रिस्तांच्या परम पवित्र जीवनाबद्दल आदर आज आपण व्यक्त करत आहोत. म्हणून मी मुद्दाम म्हणते की इथे जे गुरू सगळीकडे भरले आहेत—ख्रिस्त असते तर त्यांनी चाबकाने त्यांना झाडपले असते—त्यांची उचलबांगडी तुमच्याकडूनच होईल. आजपर्यंत त्यांचे चालले, त्यांनी पैसा खूप कमावला, पण हा मूर्खपणा इथे अजून आहे. सगळे छूमंतर महाराज आहेत. ही मूर्खपणा पत्करण्याची प्रवृत्ती या लोकांत कुठून आली, समजत नाही. या परंपरेमुळेच महाराष्ट्राचे फार नुकसान झाले आहे.

आणि म्हणूनच मी खात्रीपूर्वक सांगते की ख्रिस्तांचे जीवन, त्यांची अबोधिता व पावित्र्य या शस्त्रांकडून व श्रीगणेशांच्या माध्यमातून या सर्व लोकांना नष्ट केले जाईल व महाराष्ट्रात जागृती घडून येईल आणि या महाराष्ट्रात लोकांना ते परमतत्त्व व परमधन प्राप्त होईल. इथे अनेक संतांनी कुंडलिनीचे कार्य केले, या देशातच एकाहून एक शक्तिशाली संत होऊन गेले आणि त्या सर्वांनी जागृतीचे कार्य केले. म्हणून तुम्ही सर्वांनी इथे येणे फार जरूरीचे आहे; तुमच्या इथे येण्यानेच इथल्या लोकांच्या डोक्यात अक्कल येईल. पुष्कळ लोक मला म्हणायचे की गणपतीपुळे प्रोग्राम आता दुसरीकडे करू, पण मी ठामपणे नाही म्हटले आणि इथेच त्यांना येण्यास आग्रह केला. इथल्या लोकांमध्ये जागरण व ही भूमी पवित्र करणे हे तुमचे एक कर्तव्यच आहे म्हणून तुम्ही इथे येणे आवश्यक आहे. म्हणूनच या ठिकाणी आपण ख्रिस्तांचा गौरव करत आहोत; तेच या सर्व गुरू मंडळींना हंटर घेऊन ठोकणार आहेत. त्यांच्या पवित्र जीवनाचा गौरव व त्यांच्या शक्तीमधून इथे जागरण घडवून आणण्याचा तुमचा विचारच तुम्हाला इथे कार्य करायला शक्ती देईल. दरवर्षी तुम्ही ख्रिस्तांचा जन्मदिवस साजरा करण्यासाठी इथे येता ही फार महान गोष्ट आहे.

परदेशातील लोक ज्यांच्याबद्दल मला अजिबात आशा नव्हती, ते लोक सहजयोगात गहन झाले; तसे उत्तर भारतातील लोकही—त्यांच्याबद्दलही मला मुळीच आशा नव्हती—तेही आले आणि हे सर्व लोक किती वरच्या स्थितीला पोहोचले, हे कसे झाले? दिल्लीचीही हीच तऱ्हा—मी दिल्लीला 'बिल्ली' म्हणत असे, माझे नणंदोई इकडचेच—तीच गोष्ट पंजाब, उत्तर प्रदेश, राजस्थान या सर्व राज्यांची.

तुम्हा सर्वांना अनंत आशीर्वाद.