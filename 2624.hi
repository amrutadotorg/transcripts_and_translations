25 दिसम्बर 2002
Christmas Puja
Ganapatipule (भारत)
Talk Language: English | Transcript (Hindi) - Reviewed | Translation (English to Hindi) - Draft

क्रिसमस पूजा २००२

पहले मैंने सोचा मराठी में ही बात करें । क्योंकि कल मराठियों को काफ़ी कहा था तो  मैंने सोचा आज समझाइयें उनको - मराठियों से इतना अहंकार है, ये पता नहीं कहाँ से आ गया । हमारे पिताजी हमेशा कहते थे कि मराठी लोग कितने भी विद्वान् हो जाएँ उनमे नम्रता नहीं आती । लड़ते रहते हैं हमेशा । इनको तुम ठीक कैसे करोगे ? कहने लगे कि देखो भारतीय संस्कृति जो है , उसका जो संगीत है वो तो महाराष्ट्र में है, महाराष्ट्र लोग समझते हैं ।पर इनके अहंकार को क्या करें। इतना घमंड इनको है कि इनका संगीत आगे नहीं जा सकता। बहुत परेशान हो जाते थे और ये बात मैं भी देखती हूँ की ये महाराष्ट्रियन लोगों में एक तरह का अहंकार हैI आपको अगर गाना आता है तो आता है उसके लिए इतना अहंकार करने की कौन सी बात हैI

एक समय की बात है मैं कॉलेज से वापस आयी तो बाबा ने मुझे  बताया कि एक उनके दोस्त है बड़ा अच्छा गाना गाते हैं । तो मैंने मेरे फादर से पूछा कि कैसे क्या गाना गाते हैं ? कहने लगे हिम्मत वाले हैं । मैंने कहा क्यों? कहने लगे गाना वाना कुछ नहीं आता , बस शो ऑफ करते हैं ।तुमको अगर वो तकलीफ़ उठानी है तो तुम उनका गाना सुनो ।और बहुत ही ज़्यादा विनोदी इंसान थे ।और वही स्वभाव बाबमामा का था ।हरेक चीज़ से वो विनोद से ठीक करते थे ।बाबा का बहुत स्वभाव सूझ बूझ से भरा हुआ था ।

एक साहब थे , उनको बहुत चिपके हुए थे ।अब उनको क्या कहें - तो उनसे कह दिया कि भई तुम देखो इस वक़्त तुम माताजी के पास जाओ ।वो ही तुमको सब कुछ कर देंगे ।तो , वो आए मेरे पास । तो मुझसे कहने लगे कि माताजी आपने मुझे बुलाया ? मैंने कहा नहीं तो बाबा ।” बाबा मामा ने कहा” मैं समझ गयी । इनकी खोपड़ी में कुछ ख़राबी हो गयी ! “ क्या कहा बाबा मामा ने ?” “ कि तुमको माताजी ने बुलाया है “ तो मैंने कहा देखो , दुनिया मैं कुछ लोग ऐसे भी होते हैं कि जिनको शैतान बुलाता है । और कुछ ऐसे भी होते हैं जिनको भगवान भी बुलाता है । तो उन्होंने अगर तुमसे कहा  कि मैंने बुलाया तो इसका मतलब तुमको भगवान ने बुलाया है ? कहने लगे हाँ । मैंने कहा भगवान क्यों बुलाता है ? कहने लगे ये तो पता नहीं माताजी । इसलिए कि आपका दिमाग़ ख़राब है , वह ठीक कौन करेगा , भगवान ही कर सकता है ना ! शैतान तो नहीं कर सकता । वो तो और दिमाग़ ख़राब करेगा ।

इस तरह से हमारे पिताजी में और हमारे भIई में, दोनों में ये गुण थे । की सारी प्रॉब्लम्स जो हैं वो विनोद से करें। ना तो मेरे पिताजी कभी ग़ुस्सा होते थे , नहीं बाबामामा , कभी नहीं । बाबामामा कभी ग़ुस्सा नहीं होते थे । उनमे ग़ुस्सा करने की शक्ति ही नहीं थी शायद ।और सबका ख़्याल , सबके साथ रहना । जबसे सहज योग में आये वो मेरे घर नहीं ठहरते थे , कभी मेरी मोटर नहीं इस्तेमाल करते थे । और बड़े केयरफुल । कोई अगर उनके पहचान का आदमी सहज में आय तो कहता था नहीं -ये चलने वाला नहीं है , बेकार आदमी है , अपने को बहुत समझता है ।इसका दिमाग़ ठीक करो ।

इस तरह से वो समझते थे ।वो कहते कि जो आदमी अहंकारी होता है , उसको कभी भी विनोद नहीं सूझ सकता । वो सबके पीछे हाथ धो के लगता है । सबको परेशान करता है । तो मैंने कहा तुम क्या करते हो , ऐसे आदमी का क्या हाल है ? कहने लगे मैं उसपे ऐसे ऐसे क़िस्से सुनाता हूँ की उसके बाद वो ठंडा ही हो जाता है ।

तो इस प्रकार उनकी बड़ी मदद रही मुझे , सहज योग में भी बड़ी मदद रही ,बहुत काम किया उन्होंने ।नागपुर में इतनी बड़ी अकैडमी निकIली , बहुत बड़ी बिल्डिंग , सब कुछ बड़ा अच्छा किया ।

फिर जो भी हो विधाता को ,वो टीके नहीं ।वो रहे नहीं जैसे भी परमात्मा की इच्छा , मैंने कहा जाने दो , क्या कर सकते हैं । मैं गयी थी उनके पास , आख़िरी समय भी उनके पास थी । उनके जाने से एक बड़ी भारी खायी हो गई ज़िंदगी में , वो मुझे जितना समझते थे कोई नहीं समझता था । जितना वो मुझे जानते थे कोई नहीं जानता था । बहुत मेरे सामने झुकके हर एक चीज़ को वो निवेदन करते थे । मैंने उनसे कहा कि हमेशा मेरे फादर कहते थे कि भारतीय संगीत बहुत ऊँची चीज़ है । उसको सारी दुनिया में फैलानी चाहिए , नहीं तो परदेस में बेवक़ूफ़ लोग पता नहीं क्या क्या गाने बनाये क्या क्या चीज़ बनाये ।पर , संभल के रहना । क्योंकि गाने वालों को जो अहंकार आ जाता है उससे बहुत ज़्यादा नुक़सान हो सकता है । और वो बात मैंने देखी बहुत ।तो कहने लगे इतना सीवर्गीय संगीत है , उसको बढ़ाना चाहिए । और यही बाबI मामाने अपने दिमाग़ में बैठाया था कि मैं भारतीय संगीत का प्रचार करूँगा । इतनी हालपेष्ठा उठाई।

एक बार रशिया गये थे , वहाँ से आते वक़्त उनको वीसा नहीं था , ये नहीं था , वो नहीं था ,पर पहुँच गये ।और मुझे कहने लगे बड़ा मज़ा आया । मैंने कहा मज़ा क्या आया , रात दिन परेशान रहे तुम । उन्होंने कहा मज़ा ये आया कि सब में मज़ा ही था ।बड़ा मज़ा आ रहा था मुझे ।और पहुँच गया मैं , उसमें क्या , पहुँचना तो था ही ।मैं हैरान हो गयी , इतनी परेशानियाँ हो गयीं , एक भी शिकायत नहीं । कभी किसी के ख़िलाफ़ नहीं बोलते थे , किसी के ख़िलाफ़ नहीं । बस ये कहते थे कि उसको ग कि बाधा हो गयी । माने वो घमंडी हो गया , बस ।इसके आगे कभी नहीं । और सबको बड़े प्रेम से रखते थे । उनकी जितनी सहायता हमको सहज में हुई , ऐसे कोई भाग्य की बात है , की और नहीं इतनी सहायता हुई ।भाग्य में ऐसे भIई मिले , ऐसे आप सबको मिलें , और ऐसे ही लोग आपको मिलें जो आपके आदर्शों को पहचाने और जो आपकी हर चीज़ से मदद करें ।

ऐसे पिता मिले मुझे जो महान पुरुष थे ।तो आज जो भी कार्य करना है हमारे पिता के आशीर्वाद से हम करते हैं। बहुत बड़ा आशीर्वाद है उनका , उन्होंने जो कुछ किया , वो अपने चरित्र से हमें बहुत दिखा दिया ।और किसी भी तरह की बेईमानी , किसी भी तरह का ओछापन , छोटी बातें , कभी नहीं करते थे । अगर कोई शुरू करता था , तो कहते थे मेरे कान ही बहरे हो गये । सुनते ही नहीं थे । ऐसे महान आदमी के साथ हम रहे । उनको कोई चीज़ का वो   नहीं था कि मुझे बड़ी सत्ता मिलनी चाहिए , पोजीशन मिलनी चाहिए , कुछ नहीं । पर हमेशा मुझे कहते थे कि देश में हिंदुस्तानियों का राज आना चाहिए । वो गये थे , हाई कोर्ट पर उन्होंने जा करके झंडा लगाया । बड़े बहादुर आदमी थे ।तो गोली मारी , गोली मारी तो गोली उनके माथे में लग गई  इधर , आख़िर तक निशान था उसका  । तो ऊपर से नीचे गिरे । हम लोग सब नीचे थे , गा रहे थे वन्दे मातरम् , वन्दे मातरम् । कहते गाना मत रोको मैं ठीक हूँ । उठके बैठ गये , डॉक्टर लोग दौड़े, कहने अभी रहने दो , अभी रहने दो । उसके बाद उनको अस्पताल के गये और गोली निकाली ।

अब अपने देश के उन्होंने वन्दे मातरम् बंद कर दिया । मेरी समझ में नहीं आया , हम लोग तो  हर जगह वन्दे मातरम् ही  गाते थे अब इनको क्या शक हो गया वन्दे मातरम् पे ? तो फिर मैंने हरेक [ unclear] में वन्दे मातरम् गवाती थी , हरेक भाषण में , हरेक प्रोग्राम में वन्दे मातरम् गवाती थी । फ़ॉरनर्स भी सीख गए वन्दे मातरम् । जो आदमी अपने देश को नहीं प्यार कर सकता वो दुनिया में कोई भी चीज़ नहीं पा सकता । ये उनकी हमें वो थीI कितने ही बार जेल में गये , कितना ही महान कार्य किया ।

(A Hindi translation of a talk originally given in English)

आप सबको क्रिसमस की मंगल कामनाएँ। सहजयोग के अनुसार ईसा-मसीह आपके आज्ञा चक्र पर विराजमान हैं। उनका पूरा जीवन एक साक्षात्कारी व्यक्ति के गुणों का वर्णन है। अपने पूरे जीवन में उन्होंने दर्शाया कि व्यक्ति लालची और कामुक नहीं होना चाहिए।

विश्व भर के लोग जिस प्रकार से लालची हैं, उससे वास्तव में दुःख होता है। बचपन से ही हमारे बच्चे किसी न किसी चीज की माँग करने में लगे रहते हैं। पूर्ण सन्तोष ही व्यक्ति को वह सन्तुलन, वह शान्ति प्रदान कर सकता है, जिसको प्राप्त करने के पश्चात व्यक्ति भौतिक चीजों के पीछे भागना छोड़ देता है। आजकल भारत भी पश्चिम के पीछे चल पड़ा है और उन्हें भी हर समय भौतिक पदार्थों की जरूरत होती है। अमरीका में अब यह दुर्घटना होने के पश्चात लोग आध्यात्मिकता की ओर बढ़ रहे हैं। वे आध्यात्मिकता की ओर इसलिए आ रहे हैं क्योंकि वो ऐसा महसूस करते हैं कि उन्हें कहीं भी संतोष प्राप्त नहीं हुआ।

ईसा-मसीह के महान जीवन से हमें बहुत कुछ सीखना है। सर्वप्रथम तो उनका जन्म ही एक बहुत छोटी सी झोपड़ी में हुआ। आपमें से अधिकतर लोग जब यहाँ आते हैं तो वे बहुत संतुष्ट होते हैं। जन्म के बाद उन्हें एक ऐसे पालने में डाला गया जिसमें सूखी घास बिछी हुई थी। अन्त में उन्होंने अपना जीवन सूली पर चढ़कर बलिदान कर दिया। उनका पूरा जीवन बलिदान की कहानी है क्योंकि उनके अन्दर शक्ति थी—वो शक्ति कि वो कुछ भी बलिदान कर सकते थे। उन्होंने अपना जीवन ही बलिदान कर दिया। अतः आप यह समझ सकते हैं कि ईसा-मसीह की महानता उनके महान आध्यात्मिक व्यक्तित्व की देन थी।

उन्हीं महान ईसा-मसीह की विश्व भर में पूजा होती है, विशेष रूप से पश्चिमी देशों में। परन्तु जिस प्रकार वो भौतिक पदार्थों के पीछे दौड़ते हैं, इस पर आप हैरान होंगे। उनके पूरे कारखाने उनके द्वारा बनाई गई वस्तुओं की कहानियों के बल पर चलते हैं। फिर भी अमरीका में किस प्रकार से लोग अपने वैभव की शेखी बघारते हैं! स्वयं को ईसाई दर्शाने के लिए वे अपने गले में क्रूस पहनते हैं। जिस क्रूस पर ईसा-मसीह को सूली चढ़ाया गया था, उस चिह्न को तो कभी गले में पहना ही नहीं जाना चाहिए। परन्तु पाखण्ड से लोग अपनी कमियों को छिपाने का प्रयत्न करते हैं। इस प्रकार से वे ईसा के बिल्कुल उल्टे हैं। केवल पुरुष ही नहीं, उनकी पत्नियाँ और बच्चे भी अत्यन्त लोभी हैं। उन्हें यह चाहिए, वह चाहिए। अब भारत भी इसी पागल दौड़ में फँस गया है।

वो क्या माँगते हैं? वो (भारतीय) सोचते हैं कि ये सारी चीजें अपने पास एकत्र कर लेने से वो अत्यन्त सुखी हो जाएँगे। वास्तविकता यह नहीं है। हर समय लोग चीजों के पीछे दौड़ते रहते हैं और जो भी कुछ उन्हें प्राप्त होता है, उसका वो आनन्द नहीं ले सकते। आश्चर्य की बात है कि अमरीका जैसे देश में जहाँ बिल्कुल भी भ्रष्टाचार न था, फिर भी वहाँ पर लोगों ने बेशुमार पैसा बनाया, और वो ईसा-मसीह के अनुयायी कहलाते हैं। यह बात मेरी समझ से परे है। किसी समय भारत अत्यन्त सन्त देश था जहाँ सन्तों का सम्मान होता था। परन्तु आज भारत लोभ के इतने गहरे गड्ढे में गिर गया है कि लोगों को समझ पाना असंभव हो गया है। कहा जा सकता है कि वो ईसा-मसीह के अनुयायी नहीं हैं। अपने आपको ईसाई कहने वाले भारतीयों की स्थिति तो सबसे खराब है। उन्होंने सभी प्रकार की पश्चिमी देशों की बुराइयाँ और लालच अपना लिया है, फिर भी वे स्वयं को ईसाई कहते हैं।

परन्तु ईसा-मसीह ने दर्शाया है कि संसार में आपको किसी चीज की आवश्यकता नहीं है। वे इतने महान व्यक्ति और इतने महान अवतरण थे। सर्वत्र उनका सम्मान हुआ क्योंकि उनमें बलिदान की महानतम शक्ति थी। इसलिए नहीं कि उनके पास कोई बड़ी कार थी या बड़ा घर था, परन्तु इसलिए कि वे अत्यन्त विनम्र थे। उनका जीवन इतना महान था कि आज भी वे लोगों के हृदय पर शासन करते हैं, चाहे अत्यन्त निर्धन व्यक्ति के रूप में उनका जन्म हुआ और निर्धन मान कर ही उन्हें क्रूसारोपित कर दिया गया। अतः धन के पीछे दौड़ने वाले लोग किसी भी प्रकार से ईसाई नहीं हैं, वो तो ईसा के समीप भी नहीं हैं।

यह सोच कर मैं अत्यन्त प्रसन्न एवं आनन्दित हूँ कि उन्होंने गरीबों और जरूरतमंद लोगों की मदद की। क्योंकि उन्होंने उनकी समस्याओं को समझा, उन्हें महसूस किया। सभी प्रकार के रोगियों तथा दलितों की उन्होंने सहायता की। परन्तु आज का विश्व इतनी मूर्खता पर उतर आया है कि आज सक्षम देश अन्य देशों को परस्पर युद्ध करने में सहायता करते हैं। युद्ध करने के लिए वे ईसाइयत की सृष्टि करते हैं। इस देश में ईसाई-मत क्या कर रहा है? बहुत से लोगों को ईसाई बना कर अपनी शक्ति बढ़ा रहा है। भिन्न स्थानों से मैंने सुना है कि किस प्रकार धर्म-परिवर्तन करके वे ईसाई बना रहे हैं! ईसा ने तो एक भी व्यक्ति का धर्म-परिवर्तन नहीं किया! उन्होंने लोगों का उसी प्रकार अन्तर्परिवर्तन करना चाहा जैसा आप सब का हुआ है—धर्म-परिवर्तन या जन्म-चिह्न बदलकर नहीं।

धन तथा कामुकता के पीछे दौड़ने वाले ये तीसरे दर्जे के बेकार लोग क्या पा लेंगे? कभी-कभी तो मुझे अपने बारे में चिन्ता हो जाती है कि कहीं मेरे अनुयायी और बच्चे भी कोई सहज विरोधी कार्य न करने लगें—कोई ऐसा कार्य जो सहज मर्यादाओं के विरुद्ध हो। सहज नियमों में से एक है दीन-दुखियों की सहायता करना—उन लोगों की जिन्होंने अभी तक आत्म-साक्षात्कार नहीं प्राप्त किया है। हमें वो नहीं करना जो विश्व कर रहा है कि उन्हीं लोगों की मदद की जाए जो बर्बाद हो चुके हों।

इस देश तथा पूरे विश्व को यदि आप बचाना चाहते हैं तो आपको ईसा-मसीह की तरह बनना होगा, अपने अन्दर बलिदान की भावना विकसित करें। यह भावना अत्यन्त शक्तिशाली होनी चाहिए क्योंकि आप सब आत्मसाक्षात्कारी हैं। यह भावना विकसित करने का प्रयत्न करें—दूसरों की सहायता करने की भावना। अपने जीवन में मैं ऐसे बहुत से लोगों से मिली हूँ जो सदैव अभाव-ग्रस्त लोगों को देने के लिए उद्यत थे। परन्तु इतने महान स्वभाव के लोगों को कभी कोई इनाम नहीं मिला। फिर भी यदि उन्हें किसी की सहायता का अवसर मिलता तो वे बहुत खुश होते।

इस देश के लिए जहाँ स्वतन्त्रता प्राप्ति के लिए असंख्य लोगों ने अपने जीवन बलिदान कर दिए, यह अत्यन्त खेद की बात है। आज यहाँ क्या हो रहा है? आज यहाँ के शासक-गण या उनके बच्चे धन बटोरने में लगे हुए हैं। इस देश में, जहाँ लोगों में इतना बलिदान भाव था, यह स्थिति क्यों आई? वो वास्तव में नेता थे। परन्तु आपमें से कितने लोग उन जैसे हैं? आपमें से कितने अपने धन में से किसी की सहायता के लिए कुछ दे सकते हैं? किसी की सहायता के लिए आप क्या करेंगे? खेद की बात है कि ईसाई राष्ट्र कभी भी ईसा के दिखाए मार्ग पर नहीं चले और हम भी उन्हीं जैसे बनते चले जा रहे हैं!

मैं यह नहीं कहती कि हमें व्यापार नहीं करना चाहिए या धन नहीं कमाना चाहिए। आप यह कार्य कर सकते हैं। परन्तु यह सब करते हुए आपने याद रखना है कि 'किसके लिए आप यह सब कर रहे हैं? इसका आप क्या करेंगे?' वास्तव में आप यह पता लगाएँ कि पूरे वर्ष में आपने अपनी चीजों में से कोई एक क्या किसी को दी है। मैं यह नहीं कहती कि आप सूली पर चढ़ जाएँ। नहीं, यह कहना आपसे बहुत अधिक आशा करना होगा, परन्तु अपने सुख-सुविधा का एक थोड़ा सा हिस्सा तो आप अन्य लोगों के लिए कुर्बान कर सकते हैं।

सहजयोगियों को अत्यन्त करुणामय होना होगा, अत्यन्त करुणा एवं प्रेममय। आपमें यदि यह गुण नहीं है तो आप सहजयोगी नहीं हैं। करुणा एवं प्रेममय होना पहली आवश्यकता है तथा अपने आस-पास की समस्याओं को समझ कर अधिक से अधिक लोगों की सहायता करना। परन्तु वास्तविकता यह नहीं है। सहजयोगी भी अपने जीवन के मूल्य को नहीं समझते। सहजयोगी भी उसी मार्ग पर चल रहे हैं जिस पर ईसा-मसीह चले थे। वे आत्मसाक्षात्कारी हैं, इस बात का अहसास उनमें होना ही चाहिए। अन्य लोगों के प्रति उनमें वही भावना होनी चाहिए। अन्य लोगों से उनका तारतम्य होना चाहिए और अपने अन्दर उन्हें ईसा-मसीह के बलिदान का भी सदा अहसास होना चाहिए। हमारी आज्ञा को सुधारने के लिए, हमारे अहं को दूर करने के लिए, अहं से लड़ने के लिए किस प्रकार उन्होंने अपना जीवन बलिदान कर दिया! फिर भी हममें इतना अहंकार है! जो भी बलिदान उन्होंने किया वह सब व्यर्थ है, इसे लोग समझते ही नहीं और न ही वे ईसा-मसीह के जीवन और उनके चरित्र को आत्मसात करते हैं। यह बहुत बुरी बात है। हम सब आत्मसाक्षात्कारी लोगों के लिए यह बहुत बड़ा संदेश है, हमारे सम्मुख यह बहुत महान उदाहरण है।

बहुत से कार्य करने शेष हैं। मेरा हृदय सदैव जरूरतमंद लोगों के साथ होता है और इसी लक्ष्य के लिए मैंने बहुत सी संस्थाएँ आरम्भ की हैं। आप इस बात को भली-भाँति जानते हैं। हाल ही में मैंने दिल्ली में निराश्रित महिलाओं और बच्चों के लिए कुछ आरम्भ किया है। उसके लिए अधिकतर पैसा मैंने स्वयं दिया है। परन्तु कार्य को पूर्ण करने के समय मैंने सोचा कि इसको समाप्त करने के लिए क्यों न सहजयोगियों से कहा जाए कि वे धन का योगदान दें। उन्होंने योगदान दिया। दिल्ली के सहजयोगियों को मैं मुबारकबाद देती हूँ कि उन्होंने अन्य सहजयोगियों को मार्ग दिखलाया। मैं हैरान थी कि इतनी बड़ी संस्था के लिए इतना सारा धन वे किस प्रकार जुटा पाए!

हम यह नहीं देख पाते कि हमारे देश में महिलाएँ किस प्रकार कष्ट उठा रही हैं, किस प्रकार निराश्रित महिलाएँ कष्ट उठा रही हैं। बिना उनके किसी दोष के पति उन्हें त्याग देते हैं। इसी प्रकार से पति की किसी भी सनक के कारण उन्हें बच्चों समेत सड़कों पर छोड़ दिया जाता है। मुसलमान सम्प्रदाय में तो स्थिति बदतर है। मैंने सोचा कि कम से कम मुझे कुछ तो ऐसा करना चाहिए जिससे मैं लोगों का ध्यान उनके दुर्भाग्य और उनकी समस्याओं की ओर आकर्षित कर सकूँ ताकि अपने पैरों पर खड़े होकर वे जीवन में वापस आ सकें।

मेरे विचार से सभी सहजयोगियों का यह कर्तव्य है कि जाकर चहुँ ओर देखें कि किसको सहायता की आवश्यकता है। केवल अपने लिए धन कमाने के लिए, केवल अपने लिए पैसा कमाने के लिए ही न जिएँ; दूसरों की सहायता करने का प्रयत्न करें। उन लोगों की सहायता करें जिनकी वास्तव में सहायता की जा सकती है ताकि वो कहें कि 'सहजयोगियों ने यह कार्य किया है'। जो भी धन मेरे पास है उससे मैं यह कार्य करने वाली हूँ। परन्तु मेरी इच्छा है कि आप भी उनके लिए कुछ करने का प्रयत्न करें।

यह देश दो वर्गों में बँटा हुआ है। एक ओर धनाढ्य लोग हैं और दूसरी ओर अत्यन्त निर्धन। ये निर्धन लोग मेरे हृदय को पीड़ा से भर देते हैं। मेरा हृदय पीड़ा से कराह उठता है। मेरी समझ में नहीं आता कि किस प्रकार उनकी सहायता करूँ क्योंकि यह जाति इतनी विशाल है। परन्तु यदि आप लोग यह फैसला कर लें तो आप चहुँ ओर जाकर इन निर्धन लोगों की सहायता करने के उपाय खोज सकते हैं। उन लोगों को आपकी सहायता की आवश्यकता है और आपमें सहायता करने की क्षमता है। महालक्ष्मी के आशीर्वाद से आप सब सक्षम हैं। अतः गरीबों की सहायता करने का प्रयत्न करें, घोर कष्टों में फँसे हुए लोगों की सहायता करने का प्रयत्न करें।

मैं जानती हूँ कि वे सहजयोगी नहीं हैं, उनके सहजयोगी बनने की आशा न करें। वे सहजयोगी नहीं बन सकते। ईसा-मसीह के समय कितने लोग सहजयोगी थे? कितने लोग ऐसे थे जो मानवीय समस्याओं को समझ सके? परन्तु ईसा ने यह कार्य किया और लोगों के पापों के बदले अपने जीवन को बलिदान कर दिया। क्या आप इसकी कल्पना कर सकते हैं!

आज का दिन अत्यन्त हर्ष पूर्वक उनका जन्मदिवस मनाने का है। उनका जन्म तथा जीवन कितना अजीब था? कोई भी मानव इस प्रकार का जीवन न चाहेगा। परन्तु आप सब लोगों को उनके जीवन के सार को समझना चाहिए। लोभ के पीछे दौड़ना पागलपन है। लालच का कोई अन्त नहीं। लालची हमेशा लालची ही बने रहते हैं, हमेशा वो धन-दौलत, यह, वह माँगते ही रहते हैं। क्यों न अन्य लोगों को देखा जाए कि उन्हें किस चीज की आवश्यकता है? हम लोग जो कि सामूहिक चेतना में हैं, हमें समझना चाहिए कि लोगों की क्या आवश्यकता है और हम उनके लिए क्या कर सकते हैं। मैं जानती हूँ कि विज्ञापन के इस आधुनिक युग में ऐसा करना कठिन कार्य है। परन्तु हम सहजयोगी हैं। हमें सामान्य व्यक्ति बनना है। इन सब चीजों का सामना हमने संतों की तरह से करना है और अपनी विशेष शक्तियों द्वारा इन सभी बाधाओं को समाप्त करना है।

आज का दिन मेरे लिए और आप सबके लिए अत्यन्त आनन्द का दिन है। ईसा-मसीह के जीवन को जब मैं देखती हूँ तो मुझे लगता है कि यह बहुत अल्पायु था। उनका जीवन कष्टों से कितना परिपूर्ण था? गरीबी के कारण नहीं, नहीं! उस घृणा और उन दुखों के कारण जो उन्हें दिए गए। गरीबी की उन्होंने चिन्ता नहीं की। इसके विषय में उन्होंने कभी कुछ नहीं लिखा। वास्तव में जो बात उन्हें बुरी लगी, वह थी हालात का इस तरह से बिगड़ा हुआ होना और लोगों को इस प्रकार से सताया जाना। इस समस्या का समाधान करने की पूरी जिम्मेदारी उन्होंने अपने ऊपर ले ली। उन्होंने ईसाई बनाए और वो क्या कर रहे हैं? केवल मूर्खतापूर्ण कार्य—मूर्खतापूर्ण। यह सब अर्थहीन है। ईसा-मसीह के जीवन और उनके महान कार्य के वैभव से इसका कोई सम्बन्ध नहीं। आज जब हम सब उनका जन्मदिन मना रहे हैं तो हमें चाहिए कि उनकी बलिदान क्षमता तथा उनकी प्रेम क्षमता का उत्सव मनाएँ।

सहजयोगी अब बहुत अच्छे और प्रेममय लोग बन गए हैं, इसमें कोई सन्देह नहीं है। परन्तु अभी भी मुझे लगता है कि उनमें लालच बना हुआ है। लालच का कोई अन्त नहीं। मैं आपको बताना चाहूँगी कि मैंने ऐसे लोगों को देखा है जो धन के पीछे पागल हैं। जैसे अमरीका में मैंने पाया कि संस्थाओं के मुखिया, निगम पार्षद तथा ऐसे लोग जिनके पास पच्चीस हवाई जहाज और पचास से भी अधिक कारें हैं, वो भी लालची हैं! क्या वो पचास कारों में यात्रा करेंगे? किस प्रकार वो इन सब गाड़ियों में घूमेंगे? क्या वे एक पैर एक गाड़ी में रखेंगे और दूसरा दूसरी में? फिर भी उनके पास इतनी गाड़ियाँ हैं। इस प्रकार का पागलपन बना हुआ है। वो कहते हैं कि अब कहने को कुछ भी नहीं है क्योंकि सभी कुछ जब्त कर लिया गया है। इस प्रकार के स्वभाव के लोगों के साथ क्या किया जाए? क्या पच्चीस हवाई जहाज और पचास कारें रखना पागलपन नहीं है? और उन्हें अपनी महानता का कोई अन्त नहीं दिखाई पड़ता! वो लोग इतने मूर्ख हैं! मर जाने के पश्चात यह सब यहीं समाप्त हो जाएगा। हमेशा वे किसी न किसी चीज़ के पीछे लड़ते रहते हैं। यह अजीब बात है।

अतः आप लोगों को यह समझना आवश्यक है कि लालच हमें कहाँ ले जाएगा। ऐसी भी घटनाएँ हैं कि एक युवा लड़की ने एक अत्यन्त वृद्ध व्यक्ति से विवाह किया और जब वो वृद्ध व्यक्ति मरा तो अपना सारा धन इस युवा महिला के लिए छोड़ दिया। वृद्ध के बेटे ने आकर मुकदमा किया कि 'मैं उनका पुत्र हूँ और उनका पूरा धन इस महिला को कैसे दिया जा सकता है?' युवा महिला को खरबों डॉलर मिले थे फिर भी वह बेटों को कुछ देना न चाहती थी। न्यायालय में उसने दलील पेश की कि उसने वृद्ध व्यक्ति के लिए इतना बलिदान किया है, इतना कुछ किया है, अतः उसका पूरा धन उसे मिलना चाहिए। लोग इतने निर्लज्ज हैं कि पैसा माँगते हुए उन्हें लज्जा नहीं आती! हर समय सुख-सुविधा, सुख-सुविधा, सुख-सुविधा। मानव को समझना इतना कठिन है! एक बार जब वो लोभ के मार्ग पर चल पड़ते हैं तो किसी भी सीमा तक गिर सकते हैं। बलिदान तो लोग जानते ही नहीं। मैंने देखा है जब गाँधीजी ने लोगों को बलिदान के लिए कहा तो सारी महिलाओं ने अपने गहने दे डाले, अपने जीवन दे डाले। लोग जेलों में गए, स्वतंत्रता प्राप्त करने के लिए सभी प्रकार के कार्य किए, परन्तु उन्हें किस प्रकार की स्वतंत्रता प्राप्त हुई? एकदम से विश्व भर के सारे ठग चौधरी बन बैठे, विश्व के सारे चोर अधिकारी बन गए। जिस देश में सभी कुछ महान तथा श्रेष्ठ हो और वो सारी चीजें व्यर्थ हो रही हों, उस देश के विषय में आप क्या कहेंगे? क्या आप उदार व्यक्ति हैं? स्वयं से प्रश्न करें, क्या आपने अन्य लोगों की सहायता करने का प्रयत्न किया?

ईसा-मसीह के जीवन से हमें समझना है कि उन्होंने अत्यन्त निर्धनता में अपना जीवन बिताया। वो सम्राटों के सम्राट थे फिर भी वो यूनान में गरीबी में रहे और पापी लोगों के लिए निरंतर कार्य करते रहे, उन लोगों के लिए कार्य करते रहे जो कठिनाई में थे। केवल एक व्यक्ति ने यह सब किया, अब आप लोगों की संख्या तो बहुत है। आपको भी कुछ करना होगा, आपको इन पार्षदों की तरह से नहीं होना, परन्तु ईसा-मसीह की तरह से कार्य करने के लिए आपको अपनी कमाई का कुछ हिस्सा, अपनी सुख-सुविधाओं का कुछ हिस्सा, अपने देश हित के लिए बलिदान करना होगा, क्योंकि आप सहजयोगी हैं, साधारण व्यक्ति नहीं हैं। आपको आत्म-साक्षात्कार मिल चुका है।

आप क्या कर रहे हैं? क्या आप सबसे धन माँग रहे हैं या सबको अपना प्रेम दे रहे हैं? मैं उन सहजयोगियों की कहानियाँ सुनना चाहती हूँ जो जन-जन को अपना प्रेम एवं करुणा बाँट रहे हैं।

मुझे खेद है कि आज ईसा-मसीह के जन्मोत्सव के दिन मुझे उनके जीवन के विषय में बताना पड़ा जो कि बहुत ही कष्टदायक है। हमें यह बात समझनी होगी कि इतने महान व्यक्ति को, इतने महान सहजयोगी को अपने जीवन में इतनी समस्याओं का सामना करना पड़ा। अपने ही लोगों ने उनका अनुचित लाभ उठाया। मुझे भी सहजयोगियों से इस बात का अनुभव हुआ। सहजयोग से वो रोगमुक्त हो गए फिर भी उन्होंने मुझे कष्ट देने का प्रयत्न किया। सभी लोग जानते हैं कि उन्होंने सहजयोग में धन बटोरने का प्रयत्न किया। उनके जीवन के मूल्य इतने घटिया हैं कि आप यह नहीं कह सकते कि वो आत्मसाक्षात्कारी हैं। अतः हमें सोचना चाहिए कि किस प्रकार हम अन्य लोगों की सहायता कर सकते हैं, किसके लिए क्या कर सकते हैं। ईसा-मसीह के जीवन से यह गुण व्यक्ति को सीखना चाहिए।

मेरा जन्म ईसाई परिवार में हुआ परन्तु मैंने पाया कि ईसाई लोग अत्यन्त तुच्छ एवं मलिन हैं। हर समय वो एक-दूसरे के खिलाफ योजनाएँ बनाते रहते हैं तथा अत्यन्त ही धन लोलुप हैं। मेरे पिताजी जब जेल गए तो हमें चर्च से निकाल दिया गया। इनके अनुसार देश से प्रेम करना भी पाप है। उन्होंने ऐसा किया और जब वो वापस आए और नागपुर के मेयर बने तो वही ईसाई लोग उनके महान प्रशंसक थे। उन्होंने मेरे पिताजी की शोभा यात्रा निकाली। इस पर मेरे पिताजी मुस्कुराए और कहा, "इस मूर्खता को देखो।" यह कार्य अत्यन्त मूर्खतापूर्ण है और इस प्रकार की लोलुपता तथा मूर्खता रोकी जानी चाहिए। लोग धन और पदवियों के पीछे भागते हैं। यह पागल दौड़ बहुत ही बुरी चीज है। कुछ लोग, सारे सहजयोगी नहीं, परन्तु सहजयोगियों में भी मैंने पाया है कि लोग अत्यन्त धन लोलुप हैं और वो सहजयोग में भी पैसा बनाते हैं।

पैसे के मामले में मैं अत्यन्त नादान हूँ। पैसा मेरी समझ में ही नहीं आता। अतः वे लोग मुझे ठगते हैं। ठीक है, कोई बात नहीं। और लगातार वर्षों तक वे मुझे बेवकूफ बनाते रहते हैं। ठीक है, क्या किया जाए? और मुझे पैसा क्यों चाहिए? यह समस्या है कि यदि आप सावधान नहीं हैं और यदि आप धन लोलुप नहीं हैं तो अन्य लोग आपको ठगेंगे। मैंने कहा, उन्हें ठगने दो, जो चाहे करने दो परन्तु मैं ऐसा स्वभाव नहीं बना सकती कि मैं पैसे की खातिर लोगों के पीछे दौड़ती रहूँ। ऐसा कार्य मैं नहीं कर सकती! जो भी हिसाब-किताब आप मुझे दिखाते हैं, मैं उसे स्वीकार कर लेती हूँ, जो भी हिसाब आप भेजते हैं, उसे मैं स्वीकार कर लेती हूँ। वो लोग नहीं जानते कि ऐसा करना गलत है और पापमय। अगर उन्हें इस बात का ज्ञान नहीं है तो मैं कुछ नहीं कर सकती। वे सब नष्ट हो जाएँगे, ऐसे सभी लोग नष्ट हो जाएँगे। यह बात मैं जानती हूँ। परन्तु यदि वे स्वयं इस बात को महसूस नहीं करते तो क्या किया जाए? सहजयोग से पैसा बनाना, क्या आप इसकी कल्पना कर सकते हैं? इतना मूर्खतापूर्ण कार्य करना? यह आम बात है, परन्तु बहुत बुरी है।

मैं चाहती हूँ कि आप सब धन से ऊपर उठ जाएँ। संसार की सभी भौतिक चीजों से ऊपर उठ जाएँ। आप यदि ऐसा करेंगे तो कभी मूर्ख नहीं बनें गे, कभी आपको कठिनाइयाँ नहीं होंगी। अतः इस प्रकार के मूर्खतापूर्ण कार्यों में भागीदार न बनें। यह परमात्मा का कार्य है और इससे आपको पैसा नहीं बनाना, किसी भी प्रकार से नहीं।

ईसा-मसीह के जीवन से हमें सीखना है कि अत्यन्त सामान्य व्यक्ति के रूप में जन्म लेकर भी उन्होंने बहुत महान कार्य किए। हमारी आज्ञा को ठीक करने के लिए उन्होंने पूर्ण प्रयत्न किया। आज भी यदि आप उनके विषय में सोचेंगे तो आपकी आज्ञा ठीक हो जाएगी, आज्ञा की समस्या ठीक हो जाएगी। मैं जानती हूँ कि सहजयोगियों में बहुत से लोग बढ़-बढ़कर आगे आते हैं, हर समय आगे आने के लिए प्रयत्नशील रहते हैं। किसलिए? आपको क्या चाहिए? वे हर समय मूखों की तरह से अपने को आगे लाने का प्रयत्न करते हैं।

अतः जिस प्रकार से ईसा-मसीह संतुष्ट थे, उसी संतुष्टि का अहसास अपने अन्दर करने के लिए आपको ध्यान-धारणा करनी होगी और अन्तर्वलोकन द्वारा जानना होगा कि क्या आप संतुष्ट हैं? अपने जीवन में आपको अत्यन्त संतुष्ट होना होगा अन्यथा सहजयोग में होने का कोई लाभ नहीं। आत्म-साक्षात्कार प्राप्त करना भी व्यर्थ है। मैं हृदय से आपको आशीर्वाद देती हूँ कि आप ईसा-मसीह के चरित्र को अपना भविष्य मानें और विश्व की समस्याओं को समझें। पूरे विश्व की समस्याओं को अपनी समस्या समझें।

परमात्मा आपको आशीर्वादित करें।