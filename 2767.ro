16 martie 1997
Mahashivaratri Puja
New Delhi (India)
Shivaratri Puja

New Delhi, India

16.03.1997

[Discurs în hindi]

Voi vorbi mai întâi în hindi, apoi în engleză. Suntem atât de cosmopoliți încât nici nu știu în ce limbă să vorbesc.

Astăzi îl vom venera pe Shri Shiva. Forma lui Shri Shiva are două aspecte: Shri Sadashiva însuși și reflectarea Sa, Shri Shiva. Iar Shri Shiva se află întotdeauna în inima noastră, în forma Spiritului. Nu spun că este iluminat în inima noastră. Dar când energia Kundalini se trezește, această formă a lui Shri Shiva este iluminată în noi, și de asemenea, sistemul nostru nervos este iluminat. Se spune că chaitanya este numită „medha sthiti”, însemnând că lumina ei vine, în primul rând, în creierul nostru. Pentru prima dată inima și creierul nostru devin integrate, unite. Altfel, în mod normal, rațiunea umană merge într-o direcție, în timp ce emoțiile merg în direcția opusă. Grație acestei uniuni, lumina din interiorul nostru, care este emanată de Spirit, ia forma vibrațiilor pe care le simțim atât în palme, cât și deasupra fontanelei. Cu toții știți asta.

Ceea ce trebuie să mai știți însă este că, atunci când această lumină vine în interiorul nostru, putem observa că viața noastră se schimbă treptat. Toată mânia și toți shadripus (cei șase dușmani din interiorul nostru) încep treptat să dispară. Încet-încet, toate problemele sunt înlăturate, iar în mintea noastră se stabilizează credința. Din credință se naște înțelepciunea. Nimic nu va mai avea atâta importanță ca în trecut. Imaginea pe care o avem despre Shri Shiva este cea a unui ascet, a unui mare sfânt. Așa este cu adevărat. Lui nu îi pasă de nimic, nu își aranjează părul, nu e preocupat de înfățișare - nimic de acest fel. Nu se gândește cu ce să se îmbrace, ce să facă. El lasă toate aceste lucruri în seama lui Shri Vishnu. El se acoperă cu o piele de tigru și umblă peste tot. Iar vehiculul Său este un taur, Nandi, care nu poate fi stăpânit în niciun fel, nu poate fi controlat precum un cal. Oriunde merge Nandi, Shri Shiva se lasă purtat. El nu este îngrijorat de ce vor spune oamenii, ce vor crede alții. Nu-i pasă de ce vor gândi oamenii despre modul în care se îmbracă și felul în care stă pe Nandi. Asta pentru că El este complet absorbit în interiorul Său. Este absorbit în interior, în propria Sa bucurie. Lui nu îi pasă de nimic din această lume, nu e preocupat de ce spun oamenii, nu are sentimentul de rușine.

Trebuie să fi auzit cum a fost la nunta Lui. Când a venit la nuntă Shri Vishnu, văzându-L, a întrebat: „Cine este acest mire ciudat? Cum ar putea El să se căsătorească cu sora Mea?”. Shri Parvati însă știa că de fapt consortul Său va fi o astfel de persoană, complet lipsită de griji. Lui Shri Shiva nu îi pasă de nimic. Când o persoană se înalță mai presus de orice în această lume, totul devine lipsit de importanță pentru ea. Atenția ei nu se va apleca asupra acestor lucruri. Manifestarea lui Shri Shiva pe care o vedem ne place foarte mult, ne este foarte dragă. Și toți cred că ceea ce face Shri Shiva este foarte special. Dar atunci când lumina lui Shri Shiva se manifestă în Sahaja Yoghini, viața lor începe să se transforme de asemenea.

Am văzut că, înainte de a veni la Sahaja Yoga, atât femeile cât și bărbații erau foarte preocupați de haine. Zi de zi toată atenția lor era pe hainele pe care urmau să le poarte. Iar în ziua de azi este o adevărată modă a saloanelor de înfrumusețare care sunt peste tot, iar femeile sunt obsedate de aceste lucruri. Când însă frumusețea vine din lumina voastră interioară, toate aceste lucruri lumești își pierd semnificația. În ceea ce privește confortul de asemenea, începeți să căutați confortul Spiritului, și nu pe cel material. Priviți la acești străini, care trăiesc în case mari, au mașini și tot ce își doresc, dar când vin aici, sunt mulțumiți și nu se plâng de nimic.

Indienii însă nu sunt așa. Indienii, oriunde se duc, au nevoie de baie separată și de tot felul de alte lucruri. Nu au putut depăși această condiție până acum. Sunt uimită că într-o țară săracă cum este a noastră, ei încă au asemenea dorințe! Este foarte surprinzător. Oamenii Mi-au spus: Mamă, Te rugăm, cumpără un teren mare pentru ashram. Și totuși indienii nu vor deloc să locuiască în ashram. Nimeni nu este pregătit să locuiască în ashramul pe care l-am construit cu mari eforturi. Am oferit salariu pentru a locui acolo, însă nimeni nu a acceptat. În locul Meu natal, Chhindwara, am cheltuit foarte mulți bani pentru casa în care M-am născut. Am sugerat ca cei care ies la pensie să meargă să stea acolo, acolo fiind o zonă de deal, cu o climă plăcută. Nimeni nu a fost pregătit să o facă. Toți se gândesc doar la propriul confort. În schimb cu acești oameni nu este așa. Ei trăiesc fericiți în ashram. Casa mea, pământul meu, soția mea, modul în care trebuie gătită hrana, felurile de mâncare - indienii sunt dependenți de gust. Străinii nu sunt așa. Ei savurează chiar și mâncarea noastră indiană. Însă atunci când indienii vin la Cabella, își vor aduce lipii indiene, murături, snacksuri. Pentru că ei nu se pot detașa de gust, sunt încă sclavii gustului.

Deci, până când nu veți scăpa de aceste lucruri prin meditație, nu puteți merge dincolo de dharma. Trebuie să înțelegem din acest lucru mărunt că ne lipsește spiritul de sacrificiu. De data asta am cumpărat un teren întins, s-au cheltuit mulți bani, deci s-a decis să se mărească puțin taxele de Puja. Ne-am trezit cu o grămadă de scrisori care ne cereau să le reducem! Uimitor! Această Puja în Delhi are loc o dată pe an și totuși am primit atât de multe scrisori privind taxele de Puja! Vor cheltui bani pe „paan” (frunze de betel cu condimente), dar nu vor plăti taxa de Puja. Nu am luat niciodată bani de la voi, am făcut totul cu propriii Mei bani, însă chiar și când vi se cere un lucru atât de mărunt... Vedeți, astăzi jumătate din acest loc este gol. De ce? Pentru că ei nu vor să dea bani pentru Puja. M-au sunat și Mi-au cerut să îi scutesc de taxa pentru Puja. Și asta nu pentru că au slujbe prost plătite sau că nu câștigă. Mi se spune: „Soțul meu va plăti, dar eu nu pot plăti”. Sunt foarte neplăcut surprinsă. Dacă în locul Meu era un guru strict, v-ar fi ras în cap, v-ar fi pus să vă îmbrăcați în haine portocalii și să stați în cap. Eu însă nu vreau să fac asta, pentru că totul trebuie să fie spontan. Totul trebuie să vină în mod spontan (sahaj).

În viața Mea am văzut mulți oameni cu spirit de sacrificiu. În ziua de azi însă nu mai vezi astfel de oameni. Am cunoscut-o pe mama Mea care nu păstra mai mult de șase sariuri, dăruindu-le pe celelalte. Este uimitor - unii oameni când vin la Cabella au nevoie de camere separate, case separate, vor să stea separat. Nu pot sta la un loc cu ceilalți Sahaja Yoghini. Cine nu poate sta împreună cu ceilalți nu este Sahaja Yoghin. Dacă încă mai gândiți: „Sunt special, trebuie să beneficiez de ceva special”, nu puteți fi Sahaja Yoghini. Astfel de persoane sunt Sahaja Yoghini doar cu numele.

Un discipol al lui Shri Shiva trebuie să fie asemeni Lui: să doarmă oriunde l-ai pune, să stea oriunde, să mănânce orice i-ai da, să nu fie deranjat de nimic. El nu poate fi limitat de timp, nu are dorințe - o astfel de personalitate este. Așa ar trebui să fie un Sahaja Yoghin, astfel încât Shri Shiva să se manifeste în el. Oriunde în altă parte oamenii fac foarte multe lucruri înainte de a obține ceva. Oriunde veți merge în altă parte, vă vor lua banii, vă vor smulge părul și nu știu ce altceva vă vor mai face. În Sahaja Yoga însă nu se întâmplă asta. Trebuie însă să renunțați la tendințele negative din interior. Trebuie să încercați să vedeți ce este rău în voi. Până când nu se manifestă în voi această ardoare, nu puteți fi discipolul lui Shri Shiva.

Shri Mataji are tot felul de discipoli - ei nu trebuie să aibă trăsături speciale. Are tot felul de discipoli. Orice vor face, Mama îi va ierta. Prin această iertare însă nu atingeți acea stare. Dacă doriți să fiți iertați, cel mai important e să-i cereți iertare lui Shri Shiva. Rugați-L tot timpul să vă ierte. Asta pentru că faceți tot timpul lucruri care nu ar trebui făcute. Trebuie să-i cereți: „Oh, Shambho, Te rugăm iartă-ne. Continuăm să greșim, avem atâtea dorințe, nevoi, vrem una, vrem alta”. Atât timp cât în noi există „Eu vreau”, trebuie să-i cerem iertare lui Dumnezeu. Până când nu renunțăm la „al meu”, „casa mea”, „soția mea”, până când nu îndepărtăm din interior acest sentiment al posesiunii, nu putem fi discipolii lui Shri Shiva.

Este surprinzător că oameni din alte țări au reușit în mare măsură acest lucru. Ei nu au auzit niciodată numele Lui înainte de Sahaja Yoga. În timp ce noi, indienii, suntem deprinși să-L venerăm doar cu numele. A fi asemeni lui Shri Shiva înseamnă să renunțăm la toate aspectele lumești din noi, la ura din interiorul nostru, la toată deșertăciunea. Oamenii însă, nici după ce vin la Sahaja Yoga, nu se văd așa cum sunt. Am auzit despre o soacră care își tortura nora. Am întrebat-o de ce făcea asta. Mi-a zis: „N-am făcut asta niciodată”. Chiar așa? Când se duc la cinema și văd filme tratând acest subiect, varsă lacrimi. Dar când vin acasă, își torturează nora sau nora își torturează soacra. Însă dacă le întrebi, vor spune că n-au torturat niciodată pe nimeni. Persistând în minciună, nu veți putea progresa în Sahaja Yoga. Pentru că progresând în Sahaja Yoga, viața voastră se schimbă, vă transformă în aur. Iar aurul nu-și pierde niciodată strălucirea, nimic nu îl poate păta. Odată ce ați dobândit această stare, păstrați-o! De ce să rămâneți sclavi ai acestor lucruri lumești?

Însușirea specială a energiei Kundalini este aceea că vă purifică complet. Trebuie, de asemenea, să faceți ceva pentru ceilalți. Eu însă nu am nevoie să faceți ceva pentru Mine. Fiind complet satisfăcută cu Mine, ce ați putea face pentru Mine? Ar trebui să atingeți și voi acea satisfacție și bucurie în interiorul vostru. Trebuie să vă gândiți că totul este făcut pentru a vă bucura. Iar dacă putem atinge acea bucurie fără vreun efort, de ce să recurgem la strădanii?

După ce M-am gândit mult, am ajuns la concluzia că Sahaja este foarte facilă și de aceea este atât de dificil de urmat. Dacă cineva ia un băț în mână și vă spune să vă radeți în cap, să purtați haine portocalii, să postiți 14 zile, veți face totul cu religiozitate. Sahaja Yoga însă trebuie acceptată cu toată inima, cu mintea, cu inteligența voastră. Și trebuie să vă corectați. Întrebați-vă: „De ce fac asta? De ce mă comport așa?” Veți scăpa de multe lucruri în felul acesta și veți descoperi voi înșivă că sunteți satisfăcuți, că nu sunteți deranjați de nimic, că nu doriți nimic și că sunteți relaxați. În mod surprinzător, atunci când chaitanya realizează că voi nu vă mai doriți nimic, vă va pune totul la picioare. O poate face, pentru a vă testa - posibil. Va vedea deci cum reacționați apoi. Nu există nimic care să nu vă poată fi oferit de chaitanya. Însă pentru asta, este necesar să aveți un pic de dedicare.

Astăzi L-ați invocat cu ardoare pe Shri Shiva. Lui însă îi plac astfel de oameni. Diferența dintre Mine și El este că Mie îmi plac toate tipurile de oameni, dar Lui nu. Lui îi plac oamenii care au părăsit toate aceste lucruri lumești. Acestea sunt ciudățeniile noastre umane. Pentru orice ocazie ne gândim cum trebuie să ne îmbrăcăm. Ce se va întâmpla dacă nu ne îmbrăcăm așa? În Sahaja Yoga însă noi nu credem într-un ascetism exterior. Aici deveniți asceți în interior. Când sunteți asceți în interior, deveniți lipsiți de dorințe și plini de bucurie.

În trecut existau Naths (sfinți). Ei obișnuiau să meargă peste tot în lume și să predice spiritualitatea. Am fost uimită să văd în ce locuri îndepărtate au ajuns. Când am mers în Columbia, am aflat că au ajuns chiar și în Bolivia. Dacă mergi acum în Columbia, te simți amețit în avion, la așa o altitudine! Pe atunci însă ei parcurgeau aceste distanțe pe jos. Cum au ajuns ei până acolo? Nu înțeleg. Au mers chiar și în Rusia și în alte țări vecine ei. Cum au reușit, unde au locuit, ce haine au purtat - nimeni nu știe. Asta pentru că atingeți o stare în care deveniți misterios de puternici. De exemplu, știm de sfântul Sai Nath din Shirdi. El apărea oriunde, putea veni oricând, putea ajuta pe oricine. Oamenii îmi spun: „Mamă, L-am văzut”. „Da. De ce nu?” – le spun. Astfel de oameni devin nemuritori, fiindcă tot ce i-ar putea ucide este înlăturat, deci ei devin nemuritori. Atingerea acelei nemuriri este adevărata Puja a Domnului Shiva.

[Discurs în engleză]

Le-am vorbit despre transformarea care ar trebui să aibă loc în voi atunci când îl venerați pe Shri Shiva.

Astăzi însă vă voi vorbi despre ce se întâmplă în interiorul vostru când vă primiți Realizarea. Există unsprezece Rudras plasate la acest nivel - unsprezece. Ele sunt diviziuni (anshas), putem spune, ale puterilor lui Shri Shiva. Aceste puteri încearcă să elimine sau să îndepărteze toate ideile greșite pe care le avem despre viață. Când energia Kundalini se ridică, aceste unsprezece puteri sunt iluminate. Și să spunem, spre exemplu, că Buddha a fost una din aceste diviziuni, iar Mahavira alta. Ei bine, aceste puteri mențin un control asupra noastră astfel încât să nu cădem pradă unor lucruri greșite. De exemplu, avem ego. Buddha va avea grijă de acest aspect, va avea grijă să fiți șocați de egoul vostru. Veți fi uimiți de cât de egoiști puteți fi, de ofensatori, de umilitori.

Dar atunci când această rudra nu este trezită, când nu există nicio lumină în această rudra, ce se întâmplă? Începeți să găsiți justificări pentru tot ceea ce faceți. Credeți că orice faceți este corect, orice ați făcut, orice ați spus, orice ați realizat, credeți că este dreptul vostru, că nu ați făcut nimic greșit. De aceea această Buddha rudra trebuie trezită. Dimpotrivă însă, dacă continuați să vă măguliți egoul, dacă continuați să fiți egoiști, deveniți o personalitate absolut pe dreapta. Odată ce sunteți pe dreapta, știți care sunt simptomele unei astfel de persoane.

Deci trebuie doar să vă priviți pe voi înșivă, să vă introspectați și să vedeți ce prejudicii v-a adus egoul, ce idei greșite aveți despre voi înșivă. Iată de ce Mahomed Sahib a spus: „Bateți-vă cu încălțările”. Nu a știut ce altceva să spună. Fiindcă acest ego vă poate face capul să explodeze cu adevărat și vă puteți trezi dintr-odată în situații foarte dificile. În cele din urmă, am văzut că oamenii dezvoltă sindromul yuppie (oboseală cronică), în care mintea conștientă devine absolut inutilă, iar ei nu se mai pot mișca, nu se mai pot mișca în mod conștient. Inconștient o vor face, dar nu și conștient. Această afecțiune este oribilă, persoana devenind ca o reptilă. Trebuie să-i cari pur și simplu, ei neputându-se mișca. Nu-și pot menține echilibrul nici așezați. Sindromul poate surveni chiar și la persoane foarte tinere. Se întâmplă în America. Am văzut de asemenea două-trei cazuri chiar și aici, în India. Așadar dacă nu încercați să vă vedeți egoul, să-l controlați și să regretați ceea ce faceți din impulsul lui...

În Sahaja Yoga nu există pocăință, noi nu credem în pocăință. Având Realizarea, voi credeți că sunteți deasupra oricăror greșeli. Nu este adevărat. Trebuie să regretați. În limba engleză există expresia: „îmi pare rău”. Pentru absolut orice vor spune: „îmi pare rău”. Chiar și răspunzând la telefon, vor spune: „Scuze”. „Pentru ce îți ceri scuze?”. Dar această expresie: „îmi pare rău” este golită de înțeles. Nu are semnificație, nu are profunzime. Când spui: „Îmi pare rău”, trebuie să vezi de ce spui asta și ce trebuie corectat. Aceasta este o problemă foarte serioasă a generației actuale, faptul că oamenii au dezvoltat un ego imens din cauza dezvoltării economice, a dezvoltării noastre industriale, a marilor noastre organizații. Toate acestea au creat premisele necesare dezvoltării egoului nostru, crezând că dacă nu ne dezvoltăm egoul, vom fi pierduți, nu vom avea un loc în societate. De aceea începem să-l răsfățăm, și astfel încep problemele de parte dreaptă. Apoi, ca reacție, trece pe partea stângă. În realitate, el se află pe canalul drept, la nivelul capului. Aici apare egoul, corespunzător canalului drept, iar rudra canalului stâng este cea a lui Shri Mahavira. Deci oamenii fac lucruri greșite, care sunt păcate, care sunt împotriva lui Shri Ganesha.

Apoi există și puterile de control ale lui Shri Mahavira, care vă spune: „Vei merge în Iad, se va întâmpla asta”, vă descrie Iadul, tot ce veți păți acolo, spunându-vă că veți merge în Iad și veți arde de vii. Vă descrie toate aceste lucruri pentru a vă înfricoșa. Dar nici asta nu ajută. Așa că oamenii încep să meargă tot mai mult pe partea stângă și prin această rudra, aș spune, atunci când ea devine neputincioasă, se instalează o depresie puternică. Vă simțiți foarte deprimați: „Oh, Doamne, ce deprimat mă simt, sunt bolnav, sunt așa...” Iar atunci încercați să-i speriați pe ceilalți cu depresia voastră, recurgeți la un fel de șantaj emoțional. Faceți tot felul de lucruri, vă loviți în cap și așa mai departe. Acest lucru se poate manifesta prin ego sau dimpotrivă prin rudra de pe partea stângă.

Aceste două rudras sunt foarte importante, fiindcă ele sunt conectate direct cu sistemul nostru nervos simpatic stâng și drept. Deci este foarte important să aveți grijă să nu cădeți în capcana acestor două rudras. Aceste rudras trebuie să fie satisfăcute. Deci pentru a fi un om normal aveți grijă măcar de aceste două rudras: cea care controlează egoul și cea care vă face să vă autocompătimiți. „Nu pot face asta, sunt așa...” - tot felul de atitudini depresive. Toate aceste probleme se manifestă apoi și la nivel fizic, prin boli grave, cum ar fi cancerul. Dacă aceste rudras sunt blocate, dezvoltați cancer. Toată această zonă se umflă. Este numită medha. Toată această zonă se umflă; puteți observa că un bolnav de cancer are această regiune inflamată. Poate fi umflată măcar aici sau în partea opusă. Fiindcă există o asemenea pendulare în natura unei persoane, încât nu poți spune de la ce rudra a dezvoltat aceste probleme psihosomatice.

Toate problemele psihosomatice apar din cauză că aceste rudras devin ineficiente. Pot fi cauzate de o natură depresivă sau de o natură opresivă, sau pot fi cauzate de mulți alți factori. Dar acești factori nu sunt altceva decât părți integrante ale puterilor lui Shri Shiva sau ale lui Shri Sadashiva.

Shri Shiva este plin de compasiune („karuna”). El este un ocean de compasiune. Dacă îi cereți iertare, vă va ierta. Orice faceți, dacă în loc să vă simțiți vinovați, îi cereți iertare, El vă va ierta. Dar dacă gândiți că orice ați făcut este bun, că nu ați torturat pe nimeni, că nu ați făcut pe nimeni să sufere, El știe de fapt - Shri Shiva știe totul, nu-i așa? Și pentru că știe totul, începe să renunțe la voi. Deci există o legătură foarte strânsă între acea putere a voinței pe care ar trebui să o aveți și binecuvântările lui Shri Shiva.

Când Shri Shiva vă binecuvântează, puterea voinței voastre crește și ea. Dar e nevoie de o putere a voinței completă, pentru a ști că trebuie să fiți o personalitate de un nivel mai înalt. Shri Shiva nu este o personalitate comună. Vreau să spun că El este... Presupunând că îi cereți lui Shri Shiva să se ducă la o petrecere, cum va arăta El acolo? Oamenii vor râde de El. Am întâlnit niște hippioți și i-am întrebat: „De ce purtați părul așa?”. Mi-au replicat: „Vrem să...” – toți arată primitiv - și Mi-au spus: „Vrem să fim primitivi”. Am spus: „Dar creierul vostru e modern, deci la ce bun să aveți părul primitiv?”. Deci este doar o amăgire. Nu vă veți ajuta dacă vă înșelați pe voi înșivă. Cel mai bun lucru este să vă înfruntați și să înțelegeți ce rău ați făcut. Dacă reușiți să faceți asta, vă asigur - sunteți atât de mulți Sahaja Yoghini aici - dacă vă corectați și deveniți o astfel de personalitate, sunt sigură că toate problemele politice, economice și toate celelalte lucruri stupide, vor lua sfârșit.

În ziua de azi însă, este așa un amalgam creat de Kali Yuga, încât chiar și cei mai răi oameni continuă să facă ce vor. Ei bine, noi avem responsabilitatea de a salva această lume. Avem responsabilitatea de a crea o viață măreață, onorabilă, lipsită de superficialitate, de fățărnicie. Ar trebui să se dezvolte în interior, astfel încât această lumină a Spiritului vostru să se răspândească și să ilumineze această lume.

Este foarte important să înțelegeți că toate aceste probleme și aceste afecțiuni, boli psihosomatice, și toate celelalte probleme, care există la nivel colectiv, în această Kali Yuga, cum ar fi problemele politice, economice, etc. sunt create doar de ființele umane. Ele nu sunt create de Forța Divină. Dar Forța Divină va încerca să le neutralizeze, dacă există mulți Sahaja Yoghini care practică Sahaja Yoga în adevăratul sens al cuvântului. Dacă puteți face asta, dacă puteți atinge acest țel, cred că putem avea un impact pozitiv major asupra umanității. De aceea v-ați primit Realizarea - nu doar pentru voi înșivă, pentru familia voastră, pentru orașul sau pentru țara voastră, ci pentru întreaga lume.

Sahaja Yoga va transforma întreaga lume. Și dacă trebuie să existe o competiție, aceasta ar trebui să fie doar în ascensiunea voastră, în nimic altceva. Dar oamenii sunt atât de superficiali, încât cred că, pretinzând ceva sau ocupând o poziție sau alta, vor atinge un nivel foarte înalt. Nu este deloc așa. Trebuie să aveți o atitudine foarte umilă chiar și față de voi înșivă, pentru a înțelege că tot ceea ce faceți este pentru înlăturarea problemelor globale. Le puteți rezolva, cu siguranță, pentru că voi sunteți canalele Divinului. Dacă aș fi putut face asta singură, aș fi făcut-o. Dar nu pot! De aceea a trebuit să vă adun pe toți și să vă cer să deveniți canale. Dar în timpul acesta vă bucurați, vă bucurați de viață. Fiecare clipă devine o bucurie, iar asta este tot un dar al lui Shri Shiva. Shri Shiva este cel care creează această mare admirație și această apreciere de nivel înalt a fiecărei clipe, a tot ce se înfăptuiește. Și aceasta este starea pe care ar trebui să o atingem, încetând să vă învinuiți, încetând să vă măguliți egoul de asemenea și înțelegând ce sunteți cu adevărat.

Cel mai important lucru este să vedeți ce probleme aveți și că ceea ce vă creează necazuri sunteți chiar voi înșivă. Dacă puteți ajunge la această înțelegere, sunt foarte, foarte sigură că veți fi un instrument atât de prețios, care să-i ajute pe toți să se vadă pe ei înșiși și să se transforme. În mod superficial nu puteți schimba aceste probleme, care au rădăcini atât de adânci. Iar voi sunteți atât de binecuvântați de Kundalini, încât puteți deveni cu adevărat o mare torță, aș spune, pe calea adevărului, a iubirii și bucuriei.

Dumnezeu să vă binecuvânteze!

Astăzi vom face mai întâi o Puja scurtă pentru Shri Ganesha, apoi una pentru Shri Shiva iar la sfârșit una pentru Zeiță. Am schimbat puțin ordinea.