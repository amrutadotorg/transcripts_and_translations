14 जानेवारी 1990
Makar Sankranti Puja
Kalwa (India)
Talk Language: English, Hindi | Translation (English to Marathi) - Draft

(Marathi Translation Of English Talk)

आजचा दिवस भारतात आपल्याला साजरा करण्याजोगा आहे, कारण सूर्य हा आता मकरवृत्तात आहे आणि मकरवृत्तातून तो कर्कवृत्ताकडे येतो. जेव्हा सूर्य हा पृथ्वीकडे परत येतो तेव्हा ह्या धरणीमातेची संपूर्ण सर्जनशीलता पुन्हा कार्यान्वित होते आणि ती अत्यंत सुंदर अशा फुलांची निर्मिती करते, तसेच सुंदर, पौष्टिक गोष्टींची आणि पूर्तता देणाऱ्या गोष्टींची, उदा. फळांची निर्मिती, आणि ती आपल्या डोळ्यांना हिरवळीने थंडावा देते. सूर्याच्या केवळ आगमनाने पृथ्वी आपल्याला बहुविध अशा गोष्टींनी आशीर्वादित करते.

असाच एक सूर्य, सहजयोगाचा, आता उगवला आहे आणि कळसापर्यंत पोहोचला आहे. ह्याचा तुम्हाला प्रत्यय आलाच आहे. अगदी सर्वप्रथम, तुमचे मूलाधार, त्या मूलाधाराची जी शक्ती, सर्जनशील शक्ती, जी कुंडलिनी आहे, ती उत्थान पावली आहे. जिच्या उत्थानाने तुमच्या अस्तित्वाला एक रूप आले आहे. त्याची प्रचीती तुम्हाला पदोपदी आली आहे. तुमचे जीवनच सुंदर बनले आहे, अगदी आनंदाने ओथंबलेले असे तुमचे जीवन झाले आहे.

आता आपण अशा एका उच्च ठिकाणी पोहोचलो आहोत जिथून तुम्हाला उंच भरारी, एक उंच झेप घ्यायची आहे। ही भरारी घेतेवेळी तुम्हाला सारासार विचार, कल्पना आणि आपल्या अटी, या सर्वांकडे आपल्याला लक्ष द्यायला हवे. तुम्ही स्वतःला ह्या कंडिशनिंगनी घेरलेले असते. सर्व कंडिशनिंगचा आपल्यावर भडिमार झालेला असतो. मला हे समजत नाही की ज्या गोष्टींची मूलतः काहीच किंमत नाही, तरीही त्यांना आपण चिकटतो. ह्या उंच उडी घेतेवेळी, ही झेप घेतेवेळी, बरेच जण पाठीमागे टाकले जाणार आहेत. ह्याचा परिणाम म्हणून कदाचित त्यातून कोणी बाहेरही पडू शकणार नाही. तेव्हा ह्या क्षणी माझी तुम्हाला नम्र विनंती आहे की तुम्ही स्वतःला ध्यानामध्ये संपूर्ण समर्पित करून घ्या, सामूहिकतेत स्वतःला झोकून द्या. दररोज तुम्ही स्वतःला हा प्रश्न केला पाहिजे की, "मी सहजयोगासाठी काय केले? मी स्वतःसाठी काय केले?"

कृपया तुम्ही स्वतः हे समजून घ्या की तुम्ही ही जी झेप घेतली आहे, जी जबाबदारी स्वीकारली आहे, ती संपूर्णपणे, अचूकपणे घेतली पाहिजे. त्यासाठी मी तुम्हाला संपूर्ण तयारीत रहा, हा सल्ला देते. संपूर्ण तयारीत राहणे म्हणजे ह्या उडीमध्ये, ह्या भरारीमध्ये तुम्ही स्वतःलाच कुठे हरवून बसाल किंवा काही पाठीमागेही टाकले जाल, कारण तुम्ही स्वतःला त्या कंडिशनिंगमधून बाहेर काढले नसेल.

कंडिशनिंग अनेक प्रकारच्या आहेत. काही अज्ञानातून निर्माण होतात, काही अंधविश्वासातून, आणि अशा अनेक गोष्टी ज्यांमधून आपल्याला जावे लागलेले असते. कधीकधी आपल्या देशाच्या कंडिशनिंग असतात, कधी आपल्या जातीच्या, काही आपल्याच विशिष्ट शैलीतून निर्माण झालेल्या असतात. आणि अजून अशा बऱ्याच गोष्टी असतात ज्यातून आपण दुसऱ्यांना तोलत-मोलत असतो. परंतु इथे आपण स्वतःलाच तोलायला हवे, स्वतःला सांगायला हवे की आपण स्वतः सहज संस्कृती अंगीकारली आहे की नाही. ही गोष्ट लक्षात नाही ठेवली तर खूप कठीण होऊन बसेल.

जी बोट आपल्याला घेऊन जाणार, मी तुम्हाला सावध करू इच्छिते ह्याबाबत, की मग तुम्ही म्हणाल, 'माताजी, किती तरी लोक पाठीमागे राहिले आहेत.' जर तुमच्या लक्षात आले की काही लोक पाठीमागेच आहेत, त्यांना मदत करा, वस्तुस्थितीची जाणीव द्या, स्पष्ट शब्दात सांगून आणि स्पष्ट सूचना देऊन त्यांना योग्य मार्गावर ठेवा. तुम्हाला जर जाणवले की अमूक एक चुकीच्या मार्गावर आहे, तर त्याला योग्य ताकीद द्या. आज ह्या क्षणी ही वेळ अटीतटीची आहे. तेव्हा तुम्ही सर्वांनी सहजयोगाला एकदम गृहीत धरू नका, हे मी तुम्हाला सांगू इच्छिते.

इतर सर्व गोष्टी एखाद्या मृगजळासारख्या आहेत. ज्या तुम्हाला त्या वेळी भौतिकतेतल्या गोष्टीच बरोबर असल्यासारख्या वाटतात. इथे परमेश्वर पर्वा करत नाही की कोण श्रीमंत आहे आणि कोण गरीब आहे. तो केवळ हे बघतो की आध्यात्मिक दृष्टीने कोण किती श्रीमंत आहे. परमेश्वर हेही बघत नाही की तुमची शैक्षणिक पात्रता काय आहे, तुमच्याकडे किती पदव्या आहेत किंवा तुमचा दिखाऊपणा किती वगैरे. तो केवळ हे बघतो की तुम्ही किती अबोध आहात, तुम्ही सहजयोगासाठी किती कार्य केले, तुम्ही परमेश्वरासाठी काय काम केले. तेव्हा तुम्ही तुमच्या कोणत्या गोष्टींना प्राधान्य द्यायला हवे ह्याकडे लक्ष द्या. मी तुम्हाला आवर्जून सांगू इच्छिते की सहजयोग तुम्हाला अत्यंत सूक्ष्म नजरेतून पारखत असतो. तेव्हा ह्या अखेरच्या निवाड्यात तुम्ही लोक निर्णायक ठरला आहात. परंतु पुढच्या पायरीसाठी तुम्हाला अत्यंत काळजीपूर्वक राहायला हवे. ज्यांना वाटते अगदी हृदयातून की 'मी सहजयोगी आहे' पण ते नाहीत, ते पाठीमागेच राहतात.

तेव्हा सूर्य उगवला आहे, हे अत्यंत महत्त्वाचे आहे, अगदी शिखरापर्यंत पोहोचला आहे. आणि ह्या काळात प्रत्येकाने ही काळजी घ्यायला हवी की तोच सूर्य आपल्या सभोवताली हिरवळ पसरवितो, तोच सूर्य आपल्या प्रखरतेने ओरबाडू शकतो. तेव्हा काळजीपूर्वक राहा. आपल्यामध्ये काय चुकते, आपल्यामध्ये असे जडत्व का येते, आपला मार्ग असा दुर्गम का होतोय, याकडे लक्ष द्या.

परंतु आतापर्यंत मी अतिशय खूष आहे, अगदी आनंदी आहे. जे काही मी तुम्हाला सांगत आले, ज्या ज्या बाबतीत मी तुम्हाला मार्गदर्शन केले, ते तुम्ही शांतपणे मान्य केले. अगदी रोजच्या जीवनात तुम्ही त्याला ग्रहण केलेत, त्याला अमलात आणले. काही कालांतराने, मला नाही वाटत की मला तुम्हाला आणखी काही सांगायची जरूर पडेल. पुढे तुम्हाला तुमच्याच प्रकाशात काय चूक आहे, काय बरोबर, हे आपोआपच दिसायला लागेल. परंतु तरीपण मला वाटते, पूजेमध्ये, संगीतात, तसेच प्रत्येक गोष्टीमध्ये तुम्ही तुमचे हृदय उघडे ठेवायला हवे. जर तुम्ही तुमचे हृदय उघडे ठेवले नाही, तर कोणतीच गोष्ट कार्यान्वित होणार नाही, कारण ती गोष्ट तेव्हाच कार्यान्वित होते जेव्हा तुमचा आत्मा तुमच्या हृदयात असतो. तुमच्या सर्व कंडिशनिंग, तुमचा अहंकार, पूर्णपणे गायब होईल जेव्हा तुम्ही स्वतःच ठरवाल की, "सहजयोगासाठी मी माझे हृदय संपूर्णपणे उघडे ठेवायला हवे."