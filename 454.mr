2 नोव्हेंबर 1997
Diwali Puja
Sintra (Portugal)
Talk Language: English | Translation (English to Marathi) - Draft

आज आपण श्री लक्ष्मीपूजेसाठी एकत्र जमलो आहोत. भारतामध्ये दिवाळीला श्री लक्ष्मीची पूजा केली जाते, कारण त्या दिवशी तिने नरकासुर नावाच्या राक्षसाला ठार मारले होते. तसेच समुद्राच्या मंथनातून श्रीलक्ष्मी बाहेर आली होती. तिची अनेक रूपे आहेत.

लक्ष्मी आपल्याला संपत्ती व समृद्धी देणारी देवता आहे, ती फार कृपाळू आहे. ती कमळामध्ये उभी असल्यामुळे अत्यंत नम्र आहे, आपला भार कुणावरही टाकत नाही. सध्याच्या युगातील महामायेचा ती एक प्रत्यय आहे. लोकांना जेव्हा पैसा मिळतो, तेव्हा ते हे समजत नाहीत की ती प्रथम त्यांची माता आहे. श्रीलक्ष्मीबद्दल जेव्हा लोक विकृत कल्पना करून घेतात, तेव्हा ते लोक व तसे देश विनाशाकडे जातात. म्हणजे लक्ष्मीसारखे कमळावर तोल सांभाळून आपल्याला उभे राहता आले पाहिजे, नाहीतर खाली चिखलात पडायची आणि त्यातील किड्यामुंग्यांच्या भक्ष्यस्थानी पडायची वेळ येईल. कमळावर उभे राहणे म्हणजे मायेमधून उत्पन्न होणाऱ्या सर्व मोहांपासून अलिप्त होणे. संस्कृतमध्ये लक्ष्मीला माया असेही म्हणतात. त्याच अर्थाने एखाद्याजवळ पैसा असला की त्याच्याकडे बरीच ‘माया’ आहे, अशी भाषा बोलली जाते.

ही माया जादू करते. पैसा हेच जर सर्व प्रश्नांचे उत्तर असते, तर जगात प्रश्नच उरले नसते. ज्याच्याजवळ पैसा आहे, त्याचा अखेर नाशच झालेला दिसतो किंवा त्याच्या एक-दोन पिढ्यांत ते ऐश्वर्य संपून जाते.

आपल्यामधील लक्ष्मीतत्त्व एका अर्थाने विचित्र आहे. म्हणजे एखाद्याजवळ महागडी कार असली तर लोक लगेच म्हणतात, "व्वा, केवढा मोठा माणूस!" तसेच एखाद्याजवळ अनेक बंगले, इस्टेट असली तर त्याला समाजात मान दिला जातो, कारण हे कलियुग आहे. तीच गोष्ट ऐटबाज पेहराव करणाऱ्या व्यक्तीबद्दल. इंग्लंडमध्ये "Savile Row" नावाचा एक भाग आहे. तिथे सूट घ्यायचा असेल तर ३००० पौंड लागतात. आणि त्या सुटावर "Savile Row" हे लेबल चिकटवतात. असला आचरटपणा जगात सगळीकडे चालला आहे. कपड्यांना, राहणीमानाला काही अर्थच उरला नाही. या सर्वांची अखेर म्हणजे स्विस-बँक. तिथले लक्ष्मी-तत्त्व उग्र रूप धारण करू लागले आहे आणि ते लोक भयभीत झाले आहेत. ज्यू लोकांचे सोन्याचे दात घेण्यापर्यंत त्यांची मजल गेली आहे. हे सर्व त्यांच्या अहंकाराचे परिणाम आहेत. पण आता त्यांच्यावर हल्ला होणार आहे आणि तो फार भयंकर असल्यामुळे त्यात ते खुलासे होणार आहेत. त्यांच्या जाळ्यात अडकणारे लोकही सारे भ्रष्टाचारी, पापी, अप्रामाणिक असे अधर्मी लोकच असतात.

आजकाल लक्ष्मी-तत्त्वाच्या विरोधी वागण्याची प्रवृत्ती बळावत आहे. सहजयोगामध्येही असा एक माणूस सर्वांवर नेहमी दबाव दाखवणारा होता, शेवटी त्याला सहजयोगातून काढून टाकण्यात आले. आता त्याने स्मगलिंगमध्ये जम बसवून खूप पैसा मिळवला आहे आणि 'हे चांगलेच झाले' असेही तो म्हणतो. पण याचा शेवट फार भयानक होत असतो. पैसा ही माणसाला लागणारी कीड असते, जी त्याच्या जीवनातील सर्व सभ्यता, उच्च मूल्ये इत्यादींना खाऊन टाकते. मुलाला गैरधंदे करून खूप पैसा मिळू लागला की तो आई-वडील, बहीण-भाऊ सर्वांना विसरतो. म्हणजे एका अर्थाने लक्ष्मी अशा वेळी भूत बनते असे मी म्हणेन आणि तिचे सर्व आशीर्वाद तुमच्या सभ्यतेला आव्हान देऊ लागतात.

अमेरिका हा श्रीकृष्णांचा देश—ते कुबेरच आहेत. पण मी पाहते की त्यांच्याजवळ पैसा नसतो, कारण ते सर्व उधारीवर चालतात. भारतातून तिकडे गेलेल्या लोकांना भारतात परत येणे अवघड जाते, कारण त्यांनी तिथे बरेच कर्ज काढलेले असते. बँका त्यांना कसलेही कर्ज ताबडतोब देतात, सगळी खरेदी उधारीवर! म्हणून चैनीत राहायची त्यांना सवय होते. दोन-दोन, तीन-तीन गाड्या, त्यासुद्धा महागड्या, इतके सर्व जमवायचे कशासाठी? याला लक्ष्मी म्हणत नाहीत. लक्ष्मी तुम्हाला सभ्यता, समृद्धी व सन्मान देते. कदाचित अमेरिकन लोकांना हे समजले असेल म्हणून ते दान करू लागले. पण दान कोणाला दिले पाहिजे? त्यांनी दक्षिण आफ्रिकेतील ज्या लोकांना मदत केली, त्यांच्यात सुज्ञता उरलीच नव्हती. सोळा वर्षांचा मुलगाही तिथे जातो आणि खूप पैसा कमावतो.

लक्ष्मीची कृपा असलेला माणूस वेड्यासारखा, मूर्खासारखा वागू लागतो आणि शेवटी त्याची स्थिती कुत्राही त्याच्याकडे पाहणार नाही अशी होते, असे का होते? पैसा आणि लक्ष्मी यात काय फरक आहे? लक्ष्मी तुम्हाला पैसा देते हे ठीक आहे; पण त्या पैशाचे पुढे काय होते? ही फार सूक्ष्म गोष्ट आहे. भारतात नोकराला शंभर रुपये दिले की चाललाच तो हातभट्टीकडे! याचा अर्थ पैसा मिळाला की त्याचा गैरवापर, अपायकारक वापर सुरू. मग ती लक्ष्मी कुठे गेली? तर तिने आपले रूप बदलले आणि ते इतके वाईट झाले की बरबाद करू लागले. म्हणजे लक्ष्मी कशी वापरायची हेही कळले पाहिजे.

मला जर पैसा मिळाला तर मी काय करते? मी बाजारात जाणार, चांगल्या वस्तू निवडणार, 'हे अमक्या सहजयोग्याला देण्यासाठी, हे अमक्या आश्रमासाठी.' म्हणजे मन कसे एक प्रकारे सामाजिक बनू लागते पाहा. मी राजस्थानात गेले होते. सगळीकडे वाळूच वाळू आणि अर्धपोटी लोक. या लोकांनी पैसा कमावण्यासाठी काय करावे असा विचार मी करू लागले. मला वाटले की यांना न तुटणारी, न फुटणारी काच (जी फक्त फ्रान्समध्येच बनते) बनवण्याची फॅक्टरी काढून देऊ. आजकाल अशा काचेच्या कप-बशांमधून चहा देणे हे उच्चभ्रू जातीचे लक्षण मानतात. तर इथे वाळू भरपूर आहे आणि ती या कारखान्याला खूप लागणार, म्हणून या गरीब लोकांचा उदरनिर्वाह होईल, म्हणून अशी फॅक्टरी काढण्याचे मी ठरवले.

मी एकदा वारणाला गेले होते. तिथे गांधीजींचा एक शिष्य होता. त्यानेच वारणाची दूध-कंपनी चालू केली, को-ऑपरेटिव्ह संस्था सुरू केली आणि त्यांचा धंदा चांगला चालून खूप पैसा मिळवला. मग त्याने कंपनीतल्या मजूर लोकांना कर्ज देण्यास सुरुवात केली. मी तिथे गेल्यावर तो माझ्याकडे आला आणि पाया पडून म्हणाला, "माताजी, मी वारणा संस्था एवढी धडपड करून वाढवली पण तरीही मी असमाधानी आहे. मुंबईच्या वेश्या इथे येऊन धंदा करू लागल्या, मुंबईच्या लोकांनी इथे येऊन दारूची दुकाने चालू केली. लोकांना सिगारेट, मादक सेवन यांची सवय लागली. मुले फार बिघडली आहेत, आईवडिलांनाही मारतात. हा सर्व लक्ष्मीचा शाप आहे." इतके बोलून तो रडू लागला.

लक्ष्मीकडून हा शाप कसा आला? लक्ष्मी नाभीमध्ये आहे आणि ती जेव्हा कार्य करू लागते, तेव्हा खा-खा सुटून माणूस सारखे खात सुटतो, वेड्यासारखा खात सुटतो. मग तुम्ही साधारण माणूस खाऊ शकणार नाही इतके खाता. श्रीमंत माणसांची सवय तशीच आहे. फ्रेंच राजदूताबरोबर मी बऱ्याच पार्ट्यांना गेले आहे. तिथे मजाच असते. मी आणि माझे पती ड्रिंक घेत नाही. पार्टीला गेल्यावर 'आज कुठले ड्रिंक घ्यायचे' याच्यावर चर्चा करण्यात पाऊण तास घालवतात. मग जेवणाची सुरुवात. जेवणातील चीजला इतका घाणेरडा वास येत होता, आम्हाला ओकारी आल्यासारखे वाटू लागले. माझ्या पतीने सांगितले की, "आमचा उपास असल्यामुळे काही खाणार नाही." मी त्यांना म्हटले की, "आपल्याला इतक्या ठिकाणी जेवायला बोलावले आहे, तर उपास-उपास असे कितींदा सांगणार?" ते म्हणाले, "रोज तसे सांगावे लागले तरी हरकत नाही, पण तेच बरे."

मग त्या चीजची कहाणी मी वाचली. पूर्वी खूप बर्फ पडले होते तेव्हा लोकांनी दुधाचे मोठे-मोठे हंडे गुहेत लपवून ठेवले होते. पंधरा-वीस दिवस बर्फ पडत होते आणि त्या दुधाचा लोकांना विसर पडला. एक वर्ष गेल्यावर तिथून वास येऊ लागला आणि जाऊन पाहतात तर त्या दुधाचे चीज बनून गेले होते! साधारणतः आदल्या दिवशीचे अन्न दुसऱ्या दिवशी खाऊ नये, पण आजकाल फ्रीज असल्यामुळे दोन-तीन दिवस ठेवले तरी चालते. पण चीजचा हा प्रकार मला कळेना, पण त्यांना त्याचेच भूषण वाटते. हाच प्रकार दारूचा. किती वर्षांची जुनी आहे यालाच महत्त्व. असा हा भूताटकीचा प्रकार! म्हणून लक्ष्मीच्या स्थानावर जेव्हा अशी भुते येतात, तेव्हा सारा लुबाडण्याचा हव्यास सुरू होतो.

म्हणजे ज्या माणसाची तशी लायकी व योग्यता नाही, त्याच्या हातात पैसा येणे; अशा वेळी तो माणूस दानत ठेवत नाही, दुसऱ्याला मदत करण्याची तयारी नसते. आणि दिलेच तर अनाठायी गोष्टींसाठी देतात. वर ते उद्दाम बनतात, जनावरासारखे वागू लागतात.

लक्ष्मी तत्त्वाचा आदर न केल्यास माणूस चुकीच्या गोष्टींकडे कसा वळतो हे लक्षात घ्या. सर्वप्रथम तुमचा अहंकार बळावतो. लक्ष्मीच्या भोवताली धर्माचे स्थान आहे. मानवाला दहा मूलभूत धर्माज्ञा दिल्या आहेत. पण त्याशिवाय तुमच्याभोवती अनेक धर्म आहेत. स्त्री-धर्म, पती-धर्म, सत्य-धर्म, राष्ट्र-धर्म, असे अनेक धर्म आहेत आणि त्याचे पालन करणे महत्त्वाचे व जरुरीचे आहे. नाहीतर तुमचा तोल जाऊन कमळाखाली पडायला वेळ लागणार नाही.

तुम्ही सहजयोगी या सर्व धर्मांचे पालन करण्यास समर्थ आहात. तुम्हाला आधीच कमळावर स्थान मिळाले आहे, म्हणून तुम्ही या मोहांना बळी पडणार नाहीत आणि तुमचे लक्ष्मीतत्त्व सुधारणारच आहे. थोडेफार प्रॉब्लेम्स असणार, पण त्या प्रॉब्लेम्समधूनच तुम्ही लक्ष्मीला जाणू शकाल. ज्याला लक्ष्मी-तत्त्व मिळाले, तो अत्यंत संतुलित असलाच पाहिजे, कारण त्याच्या पुढच्या पायरीवर महालक्ष्मी आहे आणि इथून पुढे तुम्ही साधक बनता.

मी एक गंमत सांगते. अमेरिकेतील एक सहजयोगी मला तक्रार करत होता की त्याने त्याच्या पत्नीला, जी भारतीय योगिनी आहे, त्याच्यासाठी दोन शर्ट्स आणायला पैसे दिले. तर तिने बाजारात जाऊन स्वतःसाठी पाच स्कर्ट्स घेतले. कारण म्हणून तिने सांगितले की, "दोन शर्ट्सच्या पैशांतच पाच स्कर्ट्स मिळाले, मग काय वाईट आहे?" हे कसे ठीक समजवायचे असे त्याने विचारल्यावर मी सांगितले की, "तिच्यासाठी स्कर्ट्स घ्यायचे असे सांगून स्वतःसाठी पाच शर्ट्स घेऊन जा." म्हणजे तिला ज्या कामासाठी पैसे दिले, त्याच कामासाठी ते वापरावे हे समजेल.

मी पैशांबद्दल हाच नियम पाळते. मी पैसे वापरताना ते वेगवेगळ्या पाकिटांमध्ये बांधून ठेवते आणि प्रत्येक पाकिटावर त्या पैशातून काय विकत घ्यायचे ते लिहून ठेवते. असे केल्याने दुकानात गेले आणि खरेदी करून सुटले असे होत नाही. सहजयोग्यांना पैशाचा वापर आदराने कसा करायचा हे चांगले समजते.

काही विकत घ्यायचे असेल तर त्याच्यामागे काहीतरी अर्थ असला पाहिजे. हा अर्थ असणे हाच धर्म. तुम्ही जे घेता त्या वस्तूमध्ये विशेष अशी कलात्मकता किंवा काही खास वैशिष्ट्य असले पाहिजे. आता माझी ही साडी पाहा, तिचे वैशिष्ट्य हे की ती पैठणची आहे. पैठण माझ्या पूर्वज राजघराण्याची—शालिवाहन—राजधानी होती. ते लोक उदार अंतःकरणाचे होते. त्यांनी बांधलेली मंदिरे, नदीकाठी लोकांच्या निवासासाठी बांधलेले प्रासाद प्रसिद्ध आहेत.

मी नीरा नदीच्या काठी काही जमीन विकत घेतली. लोकांनी सांगितले की ती जमीन शालिवाहनांच्या गुरूंची होती. नंतर पेपरमधून बातमी आली की श्री विष्णूचा भक्त प्रल्हादनेही तिथे तपश्चर्या केली होती. हे सर्व हजारो वर्षांपूर्वी घडले आणि तीच जमीन मी आता विकत घेतली आहे, हा योगायोग बघा.

यावरून पैशाला कशी किंमत असते बघा. त्या मंदिराकरता जो पैसा जमवला, त्याला त्या पार्श्वभूमीचे मूल्य होते. म्हणजे पैशाला म्हणून तसे मूल्य नसते, हे लक्षात घ्या. तुम्ही जेव्हा दुसऱ्याला भेट म्हणून काही वस्तू देता, तेव्हा त्या वस्तूमागील तुमच्या प्रेमाला किंमत असते, महत्त्व असते. आणि हेच तुमच्यामधील खरे लक्ष्मी-तत्त्व.

अशा तऱ्हेने तुमच्यामधील लक्ष्मी, तुमच्या अंतःकरणातील लक्ष्मीपतीशी जोड मिळाल्यावर बळकट होते. "लक्ष्मीपती" हा शब्द याच अर्थाचा द्योतक आहे. लक्ष्मीच्या हातातील कमळासारखे त्याचे घर असावे, त्याच्यावर अवलंबून असलेल्यांचे त्याने रक्षण केले पाहिजे आणि डाव्या हातातून दान करत असावे. लक्ष्मीचे रूप असेच आहे. तुमच्यामध्ये अहंकार आणि कंडिशनिंग यांना थारा न देता या चार गोष्टी तुमच्यामध्ये रुजल्या, तरच तुम्ही सहजयोगी, एरवी नाही.

दिवाळीच्या या शुभ वेळी आपण असा निश्चय करूया की लक्ष्मी-तत्त्व किंवा लक्ष्मीप्रसाद म्हणून आपल्याला जे काही मिळेल, त्याचा उपयोग आपण चांगल्या (ज्याला value आहे) गोष्टींसाठी करू. म्हणजेच तुम्ही लक्ष्मीतत्त्वाचा आदर करता हे सिद्ध होईल. त्यातूनच तुमचे महालक्ष्मी तत्त्व सुधारेल आणि तुम्ही अधिक उन्नती करून घ्याल. आज लक्ष्मी पूजा करायची म्हणजे पैशाची पूजा करणे असा अर्थ नाही. पैसा ही फार घातक गोष्ट आहे आणि लक्ष्मीचेच ते गुप्त हत्यार आहे. तुम्ही त्याचा दुरुपयोग केला तर लक्ष्मी तुम्हाला जागे करायचा प्रयत्न करेल आणि तरीही तुम्ही समजू शकला नाही, तर तुम्हाला विनाशाच्या वाटेवर सोडून देईल. म्हणून लक्ष्मी जरी नेहमी वरदान देणारी असली, सर्व इच्छा तृप्त करणारी असली, तरी तिच्या महामाया स्वरूपाला तुम्ही भुलू नका. मी तुमची आई आहे म्हणून तुम्हाला सांगावेसे वाटते की सांभाळून राहा.

सर्वांचे आभार.