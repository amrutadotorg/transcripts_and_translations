2 मार्च 1977
Public Program
 (भारत)
Talk Language: Hindi | Transcript (Hindi) - Draft | Translation (Hindi to English) – NEEDED

मानव को यह सोचना चाहिये कि परमात्मा ने हमें क्यों बनाया है? हमारे जीवन का कोई लक्ष्य है या यूँ ही भगवान ने हमें अमीबा से मनुष्य बनाया है। इतनी परेशानी उठाकर इतने युगों तक, इतनी योनियों में से गुज़र कर परमात्मा ने मनुष्य की ये जो सुन्दर कृति बनायी है, वो कोई-न-कोई कारणवश ही बनायी है। हो सकता है कि अभी वो उस दशा में नहीं पहुँचा है जहाँ वो इस चीज़ को जान सके कि ये कृति क्यों बनायी है। हो सकता है, अभी वो अपने कार्य-कारण को समझ नहीं पाया होगा। लेकिन अवश्य, ज़रूर कोई-न-कोई वजह तो होनी ही चाहिये कि एक अमीबा से मनुष्य क्यों बना? और अगर कोई वजह है भी, तो मनुष्य को उसे ज़रूर खोज निकालना नितांत आवश्यक है। जब वो उसे नहीं खोज पाता है, जब उसे जान नहीं पाता है, तो उसको परेशान होना भी बिल्कुल ही स्वाभाविक है। यह स्वाभाविक बात है कि आज मनुष्य अत्यंत चिंतित है, परेशान है, घबरा रहा है। उसको यह नहीं पता कि यह घबराहट कहाँ से आ रही है, किस कारण वो इतना व्यस्त है।

सहजयोग इस बात का उत्तर है। सहज – 'सह' माने साथ, 'ज' माने पैदा हुआ। जो आपके साथ पैदा हुआ है अधिकार, योग का, परमात्मा से एकाकार होने का, उसी को सहजयोग कहते हैं। सहजयोग, जब मनुष्य अमीबा था, तभी से सहजयोग हुआ और उससे वो जब चतुष्पाद हुआ, तभी सहजयोग घटित हुआ था और जब से वो द्वि-पाद हुआ तभी सहजयोग बना था और जब से वह मनुष्य हुआ था तभी सहजयोग घटित हुआ था। और आज का जो सहजयोग है, ये मनुष्य को अपना अर्थ बताने के लिये, ये उसका अंतिम चरण, अंतिम लक्ष्य है। इसके बारे में खोज-बीन करते हुए अपने भारत-वर्ष में, आदि-काल में बहुत से ऋषि-मुनियों ने मनन द्वारा, मेडिटेशन द्वारा अंदर अनेक चीज़ों का पता लगाया।

परशुराम के समय में, जब परशुराम का जन्म हुआ था, उस समय लोगों ने जंगलों में खोजने की कोशिश की। सारी दुनिया से अपने को काट कर वो ब्रह्मचर्य में रह कर, एकाध छोटी-सी गुफा में छिप कर के उन्होंने अनेक वर्षों तक तपस्या की। और उसके बाद उन्होंने जो मनुष्य के अंदर के सूक्ष्मतम गुप्त रहस्य हैं, उनका पता लगाया। उनकी खोज भी जो होती रही, उसके लिये थोड़े से लोग, बहुत थोड़े से लोग लाभ उठा सके क्योंकि ये कार्य अत्यंत सूक्ष्म था और समाज में रहते हुए इस कार्य को करना बहुत ही कठिन था। इन लोगों ने अपने धर्मग्रन्थों में या अपनी पुस्तकों में, जिनमें उन्होंने लिखा भी हो, अनेक तरह से इन सब सूक्ष्म तत्त्वों का वर्णन किया है। लेकिन कलियुग, जिसे कि आज हम मॉडर्न टाइम्स कहते हैं, इसमें आज वो समय आ गया है, जिसे कि हम बहार का समय कह सकते हैं। जैसे कि एक पेड़ पर शुरू में एक-आध ही फूल खिलता है और एकाध ही फल लगता है। अनेक वर्षों तक इसी तरह से चलता रहता है। उसके बाद जब बहार आती है, तो अनेक फूल खिल जाते हैं। अनेक फूल खिल कर के एकदम से ही उनके फल बन जाते हैं। सहज में ही उनके फल बन जाते हैं। वो कैसे बनते हैं, क्यों बनते हैं, यह कोई भी नहीं जानता है। आज सब फूल हैं, कल उसी में से फल निकल आयेंगे।

उसी प्रकार आज कलियुग में बहार आयी हुई है। और आपका हक है कि आप जानें कि आप क्या हैं, आपका क्या अर्थ है, आप क्यों इस संसार में आये हैं। इस चीज़ को आप जान लें, ये आपकी खुद अपनी सम्पदा है। जैसे कि कोई दीप पूरी तरह से सँवारा जाता है, उसके अन्दर तेल-बाती सब ठीक से रख दी जाती है और उसको दिवाली के दिन सब को एक लाइन में लगा दिया जाता है, तब एक जला हुआ दीप ले कर के आप अनेक दीप जला सकते हैं। उसी प्रकार सहजयोग एक अत्यंत सहज, सरल तरीका है।

और मनुष्य को इस बात को नहीं सोचना चाहिये कि ये इतना सरल क्यों है। धर्म के मामले में मनुष्य हमेशा उलटा ही सोचता है। पहले अगर काशी जाना होता था, तो मनुष्य को तीन-चार महीने चलना पड़ता था। लेकिन अगर आज आपको काशी जाना है, तो अगर आप सवेरे यहाँ से निकलें तो शाम को आप काशी पहुँच सकते हैं। तब मनुष्य क्यों नहीं सोचता है कि उसके लिये तो सुनते हैं कि बड़ा सामान जुटाना पड़ता है, कठिन तपस्या करनी पड़ती है, तब कहीं हम पहुँचते हैं। अगर सहजयोग के मामले में भी ऐसी ही अगर कोई विशेष व्यवस्था हो गयी हो, तो उसके बारे में इतनी चर्चा आप को क्यों होनी चाहिये? अगर कोई विशेष चीज़ आपको मिलने वाली है और उसका लाभ आपको होने ही वाला है, तो उसके बारे में इतनी शंका क्यों होनी चाहिये? और आखिर शंका भी आपको उस चीज़ की होनी चाहिये, जहाँ पर आपको कुछ लेना-देना पड़े या किसी चीज़ की माँग हो या कोई ये कहे कि देखो भाई, यहाँ आपको तीन साल का कोर्स करना पड़ेगा और आपको इतनी फीस देनी पड़ेगी और आपको रोज आना पड़ेगा, या कहे कि आपको भूखे मरना पड़ेगा, या आपसे कहे कि आपको सर के बल खड़े रहना पड़ेगा। ये तो सब हम कुछ कहते नहीं, तब फिर इतना शंका होकर के क्यों सोचना कि ऐसे कैसे हो सकता है, हो ही नहीं सकता है?

हो सकता है। अब यहाँ हॉल में कम से कम पचास फीसदी लोग ऐसे बैठे हुए हैं जिनके साथ ये घटित हो चुका है। और आपके साथ भी होना चाहिये। लेकिन मनुष्य का विचार जो है, वो इस तरह से चलता है। अब रही बात कि हमारे अन्दर में वास्तव में ऐसी कोई व्यवस्था है क्या? कोई हमारे अन्दर ऐसा अंकुर है क्या, जैसे कि हर एक बीज में होता है, जिसके फल स्वरूप आप अपने पुनर्जन्म को प्राप्त करते हैं? ज्ञानेश्वर जी ने, जनक ने, नानक ने, कबीरदास जी ने, गुरु वशिष्ठ ने, मार्कण्डेय जी ने और सबसे बड़े आदि शंकराचार्य जी ने कुण्डलिनी के बारे में अनेक बार वर्णन किया हुआ है। देवी माहात्म्य आप पढ़ें या आप देवी सहस्रनाम भी पढ़ें तो उसमें, उनके सारे वर्णन में लिखा है कि वो कहाँ-कहाँ स्थित होती है, कौन-से चक्रों पर स्थित होती है, कौन-से मार्ग से वो उठती हैं आदि सब कुछ में उनका वर्णन है। लेकिन हमारे लिये, जिसको अंग्रेजी और जैसे ग्रीक और लैटिन में है, क्योंकि हम लोग तो इतने अंग्रेजी हो गये हैं कि हमें अपनी ही चीज़ों के बारे में कुछ मालूम नहीं है। अब घर में अगर मंत्र उच्चार हो रहे हैं तो हम सुन रहे हैं, आयें कोई पंडित बाबा तो उसको कुछ रुपये-पैसे दे दिये तो काम खत्म, उन्होंने कुछ मंत्र कह दिये और चालू हो गया हमारा सारा पूजन-पाठ कि, 'भाई हो गया हमारा सारा, पूजन-पाठ सारा कुछ हमारा विधि हो गया है और हमने देवीजी को भी प्रसन्न कर दिया है।'

ऐसी ही भावनाओं के कारण हम अपने धर्म के किसी भी विचार से किसी भी तरह से विमुख हैं। अब पाश्चात्य देशों में, जहाँ पर के लोग काफी बढ़ चुके, सारी दुनिया भर की उन्होंने सत्ता कमा ली, सम्पदा कमा ली, जिनके पास हर तरह की सामग्री जुट गयी है, जो कुछ भी हो सकता था मैटेरियलिज्म का छोर, वो उन्होंने पा लिया। अब वो लोग मुड़ कर के ये कहते हैं कि भाई, हम जिस आनन्द को खोजने के लिये ये सब करते रहे, वो आनन्द कहाँ खो गया है? उस आनन्द की उपलब्धि हमें तो हुई नहीं, तो ये सब चीजें छोड़ो यार, इसमें कोई आनन्द ही नहीं है। ये कुछ तो भी भुलैया है, जिसमें हम भूल गये हैं। इसको छोड़ दो। उनके बच्चों ने इसे छोड़ दिया है। सब कुछ छोड़-छाड़ के, अपने बाल-बच्चे छोड़ कर, अब देखिये संन्यासियों का वेश लेकर के वो गांजा-वांजा पीने लगे। अब ये भी कोई तरीका हुआ? आप देख रहे हैं, हजारों यहाँ घूम रहे हैं साधू बन कर! वो गांजा भी पीते हैं और सोचते हैं कि गांजा पीने से उनको भगवान मिलेगा।

ऐसे समय में सहजयोग उपलब्ध हुआ है। इसके लिये खोजना बाहर नहीं है, अन्दर है। अनेक बार बड़े-बड़े कवियों ने कहा है, राजा जनक के अवतरण नानकजी थे और नानक जी ने कहा है, "काहे रे बन खोजन जाई, सर्व निवासी सदा अलेपा..." कि तेरे ही अन्दर समाया हुआ है, 'तू काहे इसे खोजने बाहर जाये?' वो तेरे ही अन्दर आत्मस्वरूप है। तू इसको कहाँ बाहर खोजने जा रहा है? अब वो चीज़ क्या है? वो कौन है? कैसा है, इसी के बारे में मैं आपको बताऊँगी।

आंतरिक सूक्ष्म तंत्र: तीन नाड़ियाँ

हमारे अन्दर, शरीर में एक व्यवस्था है, जिसे अंग्रेजी में ऑटोनोमस नर्वस सिस्टम कहते हैं, जिसे कि हम लोग स्वयंचालित संस्था कहते हैं। ये संस्था हमारे अन्दर तीन प्रकार से स्थित है, जिसे कि डॉक्टर लोग इसे लेफ्ट और राइट सिम्पथेटिक नर्वस सिस्टम और पैरा-सिम्पथेटिक नर्वस सिस्टम के नाम से जानते हैं। हमारे सहजयोग के शास्त्र के अनुसार ये तीनों ही संस्थाएँ जड़ हैं, बाहर दिखने वाली ग्रॉस हैं। और इनको चालना देने वाली संस्थाएँ हमारी रीढ़ की हड्डी में स्थित हैं। जैसे कि यहाँ पर मैंने आपको दिखाया हुआ है, ये तीन लाइनें हैं। आप देख लीजिये, ये तीन नाड़ियाँ हैं। इसे एक को इड़ा, दूसरी वाली को पिंगला और बीच वाली नाड़ी को सुषुम्ना कहते हैं। अब ये तीन नाड़ियाँ हैं या नहीं, वो हमारे अन्दर स्थित हैं या नहीं, सूक्ष्म रूप से यही कार्यान्वित है या नहीं, क्योंकि सिम्पथेटिक और पैरा-सिम्पथेटिक तो आप देख सकते हैं, इस सूक्ष्म नाड़ियों को आप देख नहीं सकते। उसका भी साक्षात सहजयोग से ही होता है। लेकिन पहले किसी भी सूक्ष्म चीज़ को देखने के लिये आपको भी सूक्ष्म होना पड़ता है। ये तो निर्विवाद है। बगैर सूक्ष्म हुए आप सूक्ष्म चीज़ को कैसे जानेंगे, देखेंगे भी? तो भी जैसी आपकी आँखें हैं, जैसे कि आप मनुष्य, अभिमनुष्य के स्तर पर हैं, आपको कुण्डलिनी का स्पंदन हम दिखा सकते हैं। आप कुण्डलिनी का चलना देख सकते हैं, कुण्डलिनी का उठना आप देख सकते हैं। कोई भी आदमी हो वो, चाहे वो पार हो, चाहे वो नहीं हो।

अपने शरीर में ये जो सूक्ष्म व्यवस्था की गयी है, ये तीन शक्तियाँ हमारे अन्दर वास करती हैं:

महाकाली शक्ति (इड़ा नाड़ी): जो शक्ति राइट साइड से गुज़र कर लेफ्ट साइड को चली आती है, उस शक्ति का नाम है महाकाली शक्ति। अब आपको ये नाम अजीब-सा लगेगा कि माताजी, महाकाली कैसे कह रही हैं। अंग्रेजी लोगों ने तो इसका पता नहीं लगाया है, तो इसका अंग्रेजी नाम मैं क्या बताऊँ? यही महाकाली शक्ति है, जिसके कारण सारे संसार की स्थिति होती है, एक्झिस्टेंस होता है। इसी के कारण सारे संसार का प्रलय होता है, सर्वनाश होता है। यह शक्ति हमारे हृदय को प्लावित करती है। इसका नाम है महाकाली शक्ति। और ये मनुष्य की इमोशनल साइड है, जिसको हम अंग्रेजी लोग जिसे 'साइकी' कहते हैं। वो 'साइकी' का चैनल इस लेफ्ट-हैंड साइड के सिम्पथेटिक नर्वस सिस्टम से होता है। यह शक्ति हमारे अतीत (Past) और भावनाओं को संचालित करती है।

महासरस्वती शक्ति (पिंगला नाड़ी): और दूसरी शक्ति, जो हमारे लेफ्ट से गुज़र कर राइट को आ जाती है, उसे हम महासरस्वती कहते हैं। महासरस्वती की शक्ति से हमारा सारा कार्य होता है। क्रिएशन, सारा थिंकिंग होता है, हाथ-पैर चलना है, जो कुछ भी हम काम करते हैं आगे के लिये, भविष्य (Future) के लिये, जो भी हम प्लानिंग करते हैं, जो भी हम विचार करते हैं आगे के लिये, ये सब हमारा जो राइट हैंड की जो शक्ति है, जिसे कि हम महासरस्वती कहते हैं, इससे होता है।

महालक्ष्मी शक्ति (सुषुम्ना नाड़ी): इसके बीच में, बीचो-बीच जो शक्ति है, इसे महालक्ष्मी की शक्ति कहते हैं। इस शक्ति के कारण हमारा उत्थान होता है, हमारी उत्क्रांति होती है, इवोल्यूशन होता है। आज जो हम अमीबा से इन्सान बने हैं, वो इसी शक्ति से बने हैं। यह शक्ति सब वस्तुओं में उसका धर्म स्थापित करती है। जैसे कि सोने का धर्म है कि ये खराब नहीं होता है। कार्बन में चार वैलेंसीज़ होते हैं। इसी प्रकार मनुष्य का धर्म भी इसी शक्ति से स्थापित होता है। यह आपका प्रेजेंट (वर्तमान) है।

इस प्रकार आपके अन्दर तीनों काल स्थित हैं: एक भूतकाल-पास्ट, एक भविष्यकाल-फ्यूचर और एक ये समय-प्रेजेंट, अभी, आज, इस वक्त, इस क्षण।

परमात्मा से योग

जैसे कि ये माइक है, इसको बनाया गया है। जब तक हम इसको निकाल कर के मेन के वायर्स से नहीं लगा देते, तब तक इसका कोई भी उपयोग नहीं होगा। उसी प्रकार मनुष्य भी जब तक उसके मेन से जाकर के नहीं लगता है, तब तक उसका कोई अर्थ नहीं लग सकता है। उसके बाद पता चलता है कि हम भी एक हॉलो चीज़ हो जाते हैं और हमारे अन्दर से वो शक्ति बहने लग जाती है। हमारे अन्दर से वो चैतन्य की लहरियाँ बन कर के हाथों से बहने लग जाती हैं, जिसे हम सर्वव्यापी परमात्मा की शक्ति मानते हैं और वो शक्ति प्रेम की शक्ति है। जब तक ये नहीं होगा, तब तक आपको आनन्द मिल नहीं पायेगा। जब तक ये गति नहीं आयेगी, आप अपने जीवन का लक्ष्य समझ नहीं पायेंगे।

चक्रों एवं कुण्डलिनी का वर्णन

अब आप अपने सामने देख रहे हैं, इसमें हमने अनेक चक्र दिखाये हैं और इन चक्रों से ही गुज़र कर के कुण्डलिनी ऊपर की ओर आती है। अभी इन सात चक्रों का मैं आपको वर्णन करती हूँ। अगर आप एक साइंटिस्ट भी हों, तो भी साइंटिस्ट का मस्तिष्क, उसकी बुद्धि खुली होनी चाहिये। ये एक हम हाइपोथीसिस आपके सामने रख रहे हैं। उसे आप स्वीकार करें, उसे आप देखें और अगर वो घटित हो और वो अगर फलीभूत हो और उसका अगर साक्षात हो, तब उसे आप मान लें। हमारे अन्दर ये सूक्ष्म-से चक्र हैं, वो बाहर ज़रूर दिखाई देते हैं और उनको डॉक्टर लोग प्लेक्सेस के नाम से जानते हैं।

हमारे अन्दर स्थित सबसे नीचे त्रिकोणाकार अस्थि में आप देखेंगे, एक साढ़े तीन लपेट में कुण्डलिनी नाम की एक शक्ति है। ये शक्ति सुप्तावस्था में होती है। ये तब तक सुप्तावस्था में रहती है जब तक इसका कोई अधिकारी सामने नहीं आता। अरे, वो तो आपकी माँ है, आपकी माँ कभी भयंकर हो सकती है? सारी दुनिया भी भयंकर हो जाये, पर आपकी माँ तो नहीं हो सकती है। वो आपकी अलग-अलग, सबकी माँ है। आप ही के साथ हर जन्म-जन्म में पैदा होती है। जिस माँ ने आपको जन्म दिया है, वो बदल सकती है, पर वो नहीं बदलती। ये कुण्डलिनी आप ही के साथ भ्रमण करती रहती है, आप ही के साथ रहती है। बार-बार आप ही के अन्दर में स्थित रहती है, आप ही को जानती है, आपकी सब गलतियाँ भी जानती है, आपके सारे पुण्य भी जानती है, आपके सारे कर्मों से परिचित है। वो क्या आपके साथ कुछ बुराई कर सकती है? कैसे कर सकती है?

मूलाधार चक्र

कुण्डलिनी के नीचे आप अगर देखें तो चार दलों का एक सेंटर है। कुण्डलिनी जहाँ स्थित है, उसे मूलाधार कहते हैं, क्योंकि मूल का आधार वहाँ है, उसका abode, उसका घर। और उस घर के बाहर, नीचे, काफ़ी नीचे दूसरा एक सेंटर है, जिसे कि मूलाधार चक्र कहते हैं। मूलाधार में आपकी माँ कुण्डलिनी गौरी स्वरूप में बैठी है, गौरी नहा रही है और नीचे में गणेशजी उसकी रक्षा कर रहे हैं। इस पहले सेंटर के अन्दर श्रीगणेश बैठे हैं। श्रीगणेश प्रतीक हैं, चिरकाल के बालक हैं।

श्रीगणेश का यहाँ स्थान है। इस चक्र में श्रीगणेश इसलिये बैठाये गये हैं कि जब आप चाहते हैं कि अपनी माँ गौरी जागृत हो, तो आपके मन में माँ के प्रति जैसे कि एक बालक में इनोसेंस होता है या अबोधता होती है, वैसी पवित्रता होनी चाहिये, विशेषकर सेक्स के मामले में। इसी चक्र से हम सेक्स भी करते हैं, पर वो कोई रास्ता नहीं है परमात्मा की ओर जाने का, बिल्कुल भी नहीं है। उल्टे अगर उस रास्ते से कोई गुज़रने की कोशिश करता है, तो श्रीगणेश क्रोधित हो जाते हैं। क्या आप अपनी माँ से सेक्स कर सकते हैं? जो लोग सेक्स की ऐसी बातें करते हैं, वो आपको यही सिखा रहे हैं कि आप अपनी माँ के साथ सेक्स करो। मूलाधार चक्र पर श्रीगणेश अपनी माँ की लज्जा का रक्षण कर रहे हैं। इस तरह के गलत कार्य करने की वजह से ही आपके अन्दर जो गर्मी पहुँचती है, ये श्रीगणेश का गुस्सा है। उनके गुस्से के कारण ही सिम्पथेटिक नर्वस सिस्टम पर आघात आता है और आपके अन्दर अनेक तरह की व्याधियाँ तैयार होती हैं।

नाभि एवं स्वाधिष्ठान चक्र

उसके ऊपर आप देखते हैं, बराबर पेट के बीचो-बीच में, जिसे कि हम नाभि कहते हैं, नाभि चक्र। इसे लोग मणिपूर चक्र भी कहते हैं। नाभि चक्र बराबर नाभि के पीछे रीढ़ की हड्डी में इस जगह पर है और इससे जो प्लेक्सस चलता है उसे सोलार प्लेक्सस कहते हैं अंग्रेजी में। इसके अलावा एक चक्र आप देखते हैं, जो कि इसी चक्र से निकल कर चारों तरफ घूमता है, इसे स्वाधिष्ठान चक्र कहते हैं और इस चक्र में छः पंखुडियाँ होती हैं। स्वाधिष्ठान में श्रीब्रह्मदेव का वास है, श्रीसरस्वती उनकी शक्ति हैं। जो नाभि चक्र है, उसमें श्रीविष्णु का वास है और लक्ष्मी जी उनकी शक्ति हैं।

अब समझ लीजिये कि कोई आदमी ज़रूरत से ज़्यादा गरीब है, हो सकता है कि उसका नाभि चक्र खराब हो। अपने देश का नाभि चक्र ही खराब है, इसलिये यहाँ गरीबी ज़्यादा है। आप लक्ष्मी जी की अनेक पूजा कर लीजिये, दुनियाभर की आप पूजा कर लीजिये लेकिन आपको फायदा नहीं होगा जब तक आपका नाभि चक्र ठीक नहीं होगा, आपकी हालत ठीक नहीं होगी।

लक्ष्मी का स्वरूप और धर्म

लेकिन लक्ष्मीजी का मतलब पैसे वाला नहीं होता है, ये आप बार-बार, अनेक बार ये बात अच्छे से समझ लीजिये। नाभि चक्र जो है, वो धर्म की स्थापना करता है। मनुष्य के दस धर्म हैं और वो होने भी चाहिये। लक्ष्मीजी एक स्त्री स्वरूप में दिखाई देती हैं। स्त्री स्वरूप का मतलब है कि माता का हृदयी होना चाहिये। जिस आदमी के पास पैसे हों, लक्ष्मीपति उसे कहना चाहिये जो स्वयं अत्यंत सहृदयी हो और जिसके अन्दर मातृत्व हो सबके प्रति।

दूसरे, लक्ष्मीजी एक कमल पर खड़ी हुई हैं। अर्थात जिस आदमी के पास पैसा है, उसमें इतना हलकापन होना चाहिये अपने बारे में, इतनी सादगी होनी चाहिये कि वो एक कमल पर भी खड़ा हो सकता है। हम देखते हैं कि ज़रा-सा भी अगर किसी के पास पैसा हो जाता है तो उनको इतना घमंड होता है कि वो मुझसे कहेगा कि, 'माताजी, देखो मेरे को पार तो होने का है, लेकिन मैं सबके बीच में वहाँ आपके हॉल में नहीं आ सकता। आपको मेरे घर आना पड़ेगा।' ऐसे आदमी में ज़रा-सा भी घमंड नहीं होना चाहिये।

लक्ष्मीजी के दोनों हाथों में कमल होते हैं, गुलाबी रंग के। मतलब ये है कि जो लक्ष्मीपति होगा, उसका हृदय इन कमलों के जैसा खुला हुआ होगा। खुले दिल का आदमी होना चाहिये। कोई आया, उसपे भौंकने लग जाये, वो लक्ष्मीपति कैसा? वो तो कुत्ता हुआ। वो लक्ष्मीपति नहीं हो सकता। कमल के जैसे, जिसकी सुरभि सारे संसार में फैली हुई हो। और कमल के जैसे उसका घर होना चाहिये, सुंदर, गुलाबी, जिसमें हृदय की गुलाबीपन हो, हृदय का खिंचाव हो, लोगों का स्वीकार्य हो। सबका वहाँ आना हो। भँवरे जैसे प्राणी को भी कमल अपने यहाँ स्थान देते हैं और उसको कम्फर्टेबल और आराम से सुलाते हैं। एक कोज़ीनेस होती है कमल की, उसकी हृदय की वो कोमलता होनी चाहिये।

परमात्मा इसलिये आपको ज़्यादा पैसा देते हैं कि आपके हाथ से धर्म स्थापित हो, संसार का भला हो। धर्म का और पैसे का बड़ा नज़दीकी सम्बन्ध है, ये मैं आपको बता दूँ। आप विश्वास करें या ना करें। कल ही मैंने बताया था कि मैं किसी के घर गयी थी, उन्होंने बताया था कि, 'माताजी, आप ज़रूर आना यहाँ, यहाँ बहुत रईस लोग हैं।' मैंने कहा कि, 'देखो भाई, मुझे ये सब समझता नहीं है रईसों का, पर मैं चलती हूँ।' जैसे ही मैं उस घर के बाहर पहुँची, मैंने कहा कि, 'इस घर में बड़ा भारी शाप है, चाहे ये कितने भी रईस हों।' तो कहने लगे कि, 'कैसे?' मैंने कहा कि, 'बस, शापित है।' मैंने उनके घर में जा कर देखा कि उनके दो बड़े लड़के हैं, जो हर दम बैठे ही रहते हैं, उनके पैर ऐसे और हाथ ऐसे हैं, तब से ही जब से वे पैदा हुए थे। क्या करने का उस पैसे का? आप तो क्या, हाथी ले कर के आप घूमियेगा? आपके दोनों बच्चे तो ऐसे हो गये हैं। शाप हो जाते हैं पैसों के, जब आप पैसा कमाते हैं और उसका घमंड करते हैं, पर धर्म की कोई व्यवस्था नहीं होती है। इसलिये धर्म और पैसों का बड़ा सम्बन्ध होता है।