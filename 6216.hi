23 सितम्बर 2001
Marriage
Campus, Cabella Ligure (Italy)
Talk Language: English | Translation (English to Hindi) - Draft

(A Hindi translation of a talk originally given in English from OCR)

दुल्हनों से वार्ता

आज आप विवाह करने जा रही हैं। मैं आपको केवल इतना बताना चाहूँगी कि आपने यह कार्य अत्यन्त सूझ-बूझ के साथ करना है।

विवाहित महिला के रूप में सहजयोग में अपनी भूमिका को समझ लेना अत्यन्त आवश्यक है। हमारे यहाँ कुछ अजीबोगरीब महिलाएँ आईं जिन्होंने विवाह केवल इसलिए किया क्योंकि वे विवाह करना चाहती थीं और अन्ततः उनके विवाह सफल न हो सके। ऐसी महिलाएँ मेरे लिए इतनी कष्टकर हैं कि मेरी समझ में नहीं आता कि विवाह करने से पूर्व वे इस बात को समझ क्यों नहीं लेतीं कि उन्हें क्या करना होगा।

सहजयोग में आपको सफल विवाह करना चाहिए। यह कोई सर्वसाधारण विवाह नहीं है। सहज विवाह किसी भी तरह से बलिदान नहीं है, यह तो आनन्द से परिपूर्ण सूझ-बूझ है। आपको बहुत से कष्ट भी झेलने पड़ सकते हैं, हो सकता है कि किसी की स्थिति पैसे के मामले में अच्छी न हो। यह भी हो सकता है कि किसी पुरुष के पास ठीक-ठाक पैसा हो फिर भी इस मामले में आपका ध्यान न रख रहा हो, आपको पैसा न देता हो या बहुत ही रौबीला हो। यह सब कुछ सम्भव है, क्योंकि आप भी तो ऐसी हो सकती हैं। सहजयोग में विवाह के लिए हमने आपको चुना है और हमें आशा है कि आप इस विवाह को बहुत सफल तथा आनन्ददायी बनाएँगी।

महिला ने ही विवाह को सफल बनाना है। किसी व्यक्ति विशेष से यदि आप विवाह नहीं करना चाहतीं तो आप इसके लिए इन्कार कर सकती हैं। परन्तु अब जब आप विवाह कर रही हैं तो कृपा करके सहजयोगिनी दुल्हन के नजरिए से सोचिए। सहजयोग का नाम ऊँचा करना आपकी जिम्मेदारी है। सामाजिक घटना के रूप में हम आपका विवाह नहीं कर रहे। हम आपका विवाह इसलिए कर रहे हैं कि आप सहजयोगिनी हैं, विवेकशील महिला हैं और आप सहजयोग को गौरव प्रदान करेंगी।

मैं यहाँ बताना चाहूँगी कि अब तक 99% विवाह सफल हुए हैं—99%। अब यह नया समूह विवाह के लिए आया है और देखना है कि यह किस प्रकार कार्यान्वित होता है।

आपके मस्तिष्क में यदि कोई धारणाएँ हैं, कोई विशेष छवि यदि आपने अपने मस्तिष्क में बनाई हुई है तो उसे निकाल दें। हमने वास्तविकता के अनुरूप चलना है और देखना है कि वास्तविकता काल्पनिक विचार नहीं होती। इस बात से न तो आपको झटका लगना चाहिए और न ही पुरुष को। परन्तु मान लो कि उसे झटका लगता भी है तो भी आपमें सूझ-बूझ होनी चाहिए। आप में सूझ-बूझ की भावना होनी चाहिए। पुरुषों से आपको इसकी आशा नहीं करनी चाहिए।

जहाँ तक धनार्जन का सम्बन्ध है, यह पुरुषों की जिम्मेदारी है। उनकी अन्य जिम्मेदारियाँ हैं परन्तु सूझ-बूझ महिलाओं की जिम्मेदारी है। उन्हें अपने पति को, पारिवारिक जीवन को तथा उससे जुड़ी सभी चीजों को समझना होगा। महिलाओं में सूझ-बूझ की भावना ही अच्छे परिवारों का सृजन करती है। सुखद पारिवारिक सम्बन्धों के लिए महिला ही सभी कुछ करती है। वे पति को समझाती हैं और अपनी सूझ-बूझ से उसकी सहायता करती हैं। एक बार जब पतियों के मन में यह बात बैठ जाएगी कि आप विवेकशील हैं, सहजयोग की चिन्ता करती हैं, आप गरिमामय हैं, तो आपकी सभी समस्याओं का समाधान हो जाएगा। अपनी जिम्मेदारियों की गहन सूझ-बूझ का होना अत्यन्त आवश्यक है। मुझे विश्वास है कि आप सब इस कार्य में सफल होंगी क्योंकि आप सहजयोगिनियाँ हैं।

कभी रौब न जमाएँ। इसकी कोई आवश्यकता नहीं है। आप यदि विवेकशील हैं तो आप गलतियों और गलतफहमियों के विषय में अपने पति से बता सकती हैं, परन्तु इसके लिए आप में विशेष आकर्षण और विशेष सूझ-बूझ का होना आवश्यक है।

वैसे तो बहुत से उदाहरण हैं परन्तु मैं आपके सम्मुख एक उदाहरण दूँगी। मेरे पति के दफ्तर से एक व्यक्ति मुझे मिलने आया। उसने बताया कि, "मैंने एक बहुत बड़ी गलती की थी कि आपके पति की संस्था को छोड़कर मैंने कहीं और नौकरी कर ली थी। परन्तु लगता है कि वहाँ पर मैं कभी प्रसन्न नहीं रह सकता, इसलिए मैं वापस आना चाहता हूँ।" मेरे पति ने उससे कहा था, "तुम्हारे लिए यहाँ कोई स्थान नहीं है, यह अनुशासनहीनता है जो अच्छी नहीं है। आपने ऐसा क्यों किया? आपने दूसरी संस्था की नौकरी क्यों स्वीकार की?" उसने उत्तर दिया, "श्रीमान, अब मैं वापस आना चाहता हूँ।" इसके लिए मैं आपसे प्रार्थना करता हूँ। प्रतिदिन वह इसके लिए प्रार्थना करता। परन्तु पुरुषों के मस्तिष्क में यदि एक बार कुछ घुस जाए तो वे इसे जल्दी से बदलते नहीं। अतः वो मेरे पास आया और मुझे बताया कि मैं इसी संस्था में वापस आना चाहता हूँ। अपने पति को मैं भली-भाँति जानती हूँ, इसलिए मैंने कहा, "ठीक है, देखते हैं क्या हो सकता है।"

तो मेरे पति जब वापस आए, मैंने उनसे कहा, "क्यों नहीं आप उस व्यक्ति को पुनः नौकरी में ले लेते?" "ओह, तो अब वो तुम्हारे पास भी आया था! वो बहुत समझदार है और जानता है कि उसे कहाँ जाना चाहिए।" मैंने कहा, "नहीं, हो सकता है वो सोचता हो कि मैं आपसे कहीं अधिक उदार हूँ।" यह बहुत बड़ी चुनौती थी। "इसलिए वह मेरे पास आया था। आपको भी उदार होना चाहिए।" तब उन्होंने उस व्यक्ति को वापस ले लिया। मैं यह कहना चाहूँगी कि इसके बाद पूरा जीवन उसने मेरे पति की जी-जान से सहायता की।

तो ऐसा ही है। हर कार्य को करने का एक तरीका है, उसे आपने सीखना है, उसमें कुशलता प्राप्त करनी है। इसके माध्यम से बिना किसी को चोट पहुँचाए, बिना किसी से कटु बोले, बिना किसी से अभद्र हुए, आप सभी अच्छे कार्य कर सकेंगी। यह सब प्रबन्धन है। यह विशेष चीज़ आपको सीखनी होगी, तभी सारे झगड़े समाप्त हो पाएँगे। ठीक है?

परमात्मा आपको धन्य करें। मैं आप सबको हृदय से आशीष देती हूँ।

वर से वार्ता

मैं दुल्हनों से बातचीत करके आई हूँ। उन्हें बताया है कि उनके कर्तव्य क्या हैं तथा उसका अर्थ क्या है। मैंने उन्हें विशेष रूप से बताया है कि पुरुष प्रायः थोड़े से उत्तेजित होते हैं। विवाह से भी वे उत्तेजित हो जाते हैं। अतः आप लोगों को चाहिए कि और अधिक विवेकशील बनें और मुझे विश्वास है—वो लड़कियाँ बहुत ही विवेकशील दिखाई दे रहीं थीं। फिर भी आपको यह बात ध्यान में रखनी है कि आप सहजयोग में विवाह कर रहे हैं, 'विवाह' नहीं, 'सहजयोग-विवाह' कर रहे हैं। यह बात बहुत महत्त्वपूर्ण है। अपने विवाह को आपने अत्यन्त सफल बनाकर दिखाना है।

घर-गृहस्थी और बच्चों की जिम्मेदारी, निःसन्देह—मैं इस बात से सहमत हूँ—लड़कियों की या दुल्हनों की होती है, परन्तु आपकी भी ज़िम्मेदारी है कि उसका ध्यान रखें, उसकी उपेक्षा न करें। यह कहकर कि मैं बहुत व्यस्त हूँ, इसे तर्कसंगत न ठहराएँ। अपनी पत्नी को कुछ समय आपको देना ही होगा। इस मामले में आपको लापरवाही नहीं करनी चाहिए। यह पहली चीज है। उदाहरण के रूप में, जब आप काम से घर वापस आते हैं तो—मैं जानती हूँ, आप थके हुए होते हैं, परन्तु देखें कि वह क्या कर रही है, उससे पूछें। यदि वह ज्यादा व्यस्त है तो उसकी सहायता करने का प्रयत्न करें। मैं सोचती हूँ कि अपने प्रेम की अभिव्यक्ति करना पुरुषों के लिए बहुत आवश्यक है, अन्यथा आप तो बस मान लेंगे कि मैं विवाहित हूँ। यह बात नहीं है। अतः घर लौटकर अपनी पत्नी से अच्छी तरह बातचीत करें, उससे पूछें कि वह क्या कर रही थी और क्या उसे किसी चीज की आवश्यकता है।

सहजयोग में हमारी एक परम्परा या यह कहें नियम है कि अपनी कमाई का सारा पैसा पत्नी के पास रखा जाना चाहिए। उससे पूछे बिना आपको कोई पैसा नहीं खर्चना चाहिए और आपसे पूछे बिना उसे भी पैसा नहीं खर्चना चाहिए। पैसा बहुत बड़ी समस्या है। आपको यदि पैसा चाहिए तो आपको पूरा अधिकार है। यह पति-पत्नी दोनों की सम्पत्ति है, परन्तु पत्नी को इस बात का ज्ञान होना चाहिए कि पैसा कितना है। न वो आपसे पूछे बिना खर्च कर सकती है, न आप उससे पूछे बिना।

यह आपसी सूझ-बूझ है। प्रेम की आपको पूरी समझ होनी चाहिए कि किस प्रकार के प्रेम की अभिव्यक्ति आप कर रहे हैं। आप यदि उस पर संदेह करते हैं तो गलत है, या यदि आप यह सोचते हैं कि, 'यह सब तो मेरा है, वह पूछने वाली कौन है,' तो यह गलत है। महिलाओं का नौकरी आदि करना मुझे पसन्द नहीं, फिर भी यदि आवश्यक होगा तो वे कार्य करेंगी। कार्यरत होने की स्थिति में मैंने उनसे बताया है कि उन्हें इस बात के प्रति सावधान रहना है कि वे सर्वप्रथम गृहिणियाँ हैं। हम केवल 'विवाह' ही नहीं करना चाहते, हम सहजयोगियों के विवाह करना चाहते हैं जिनके सुन्दर बच्चे हों और सुन्दर परिवार बनें। हम खूबसूरत परिवार चाहते हैं।

अतः पतियों का हावी होना या पत्नियों का, दोनों ही गलत धारणाएँ हैं। एक-दूसरे से यदि आप प्रेम कर सकें तो यह बहुत हितकर होगा। मैं देखती हूँ कि छोटी-छोटी चीजों के लिए लोग परस्पर लड़ते हैं। कपड़ों के लिए, खाने के लिए और छोटी-छोटी चीजों के लिए लोग परस्पर लड़ते हैं। आप यदि किसी से प्रेम करें तो आपका जीवन अत्यन्त सुन्दर बन जाता है। यह छोटी-छोटी चीजें व्यर्थ हैं। अतः अपनी पत्नियों को परखें नहीं, उन पर हावी न हों। उन्हें यदि आपके पथ-प्रदर्शन की जरूरत है तो ठीक है, परन्तु यदि पति हर समय यह कहता रहे, 'ऐसा करो, वैसा करो,' तो वह बड़ा उबाऊ हो जाता है। हमेशा ध्यान रखें कि आप अपने और अपनी पत्नी के जीवन को उबाऊ न बना दें। जीवन का आनन्द लेने के बहुत से तरीके हैं। एक-दूसरे के साथ बैठकर भी आप जीवन आनन्दमय बना सकते हैं। परस्पर बातचीत करके भी आप जीवन का आनन्द ले सकते हैं। परन्तु आपको यदि यह कला नहीं आती तो सम्भव है कि आपको भी समस्या हो, आपकी पत्नी को भी समस्या हो।

पत्नी में यदि कोई गम्भीर समस्या है केवल तभी आप विवाह को तोड़ सकते हैं। हम इस समस्या को देखने का प्रयत्न करेंगे, परन्तु सामान्य स्थिति में आप यह समझने का प्रयत्न करें कि पत्नी यदि घर का कार्य सम्भाल रही है तो वह समान रूप से महत्त्वपूर्ण है, आपसे भी अधिक महत्त्वपूर्ण है। आपका दृष्टिकोण यदि यह हो कि दो आत्माओं के बीच—बाएँ और दाएँ के बीच—विवाह हुआ है, तो एक-दूसरे के प्रति पूर्ण सूझ-बूझ आ जाएगी। विवाह का भावनात्मक पक्ष भी है, परन्तु मैं देखती हूँ प्रायः विवाहित लोगों में भावनात्मक पक्ष की समझ नहीं होती। पत्नी यदि उदास है या रो रही है तो आपके प्रेम के दो शब्द, या उसके प्रति प्रेम प्रदर्शन बहुत बड़ा कार्य करेंगे। किसी को प्रेम करने से अच्छा और कुछ नहीं हो सकता।

विवाह के सर्वसाधारण अनुभव के लिए आपका विवाह नहीं हुआ है। आपका विवाह प्रेम का आनन्द लेने के लिए हुआ है। प्रेम करना बहुत बड़ा आशीर्वाद है और दिव्य है। आप यदि प्रेम करते हैं तो आप दोष नहीं खोजेंगे। अपने विवाहित जीवन का आनन्द लेने के उपाय आप खोजेंगे। मैंने आपको यहाँ यह बताने के लिए बुलाया है कि आपने अपने विवाहित जीवन का आनन्द लेना है और अकेले आप आनन्द नहीं ले सकते। अतः आपकी पत्नी आपकी साथी है, आपकी मित्र है, आपकी सखी है। इसके विषय में सुन्दर विचार बनाएँ। कहने से मेरा अभिप्राय है कि कुछ लोग तो बहुत अधिक रोमांटिक होते हैं और कुछ बिल्कुल नहीं होते। अतः किसी भी चीज की अति नहीं होनी चाहिए। सहजयोगी के रूप में आप अपनी पत्नी के गुणों की प्रशंसा करें और सहजयोग के विवाह को समझें।

निःसन्देह, सर्वोत्तम बात तो यह है कि परस्पर विश्वास करें। विवाहित लोग परस्पर सन्देह करने लगते हैं और फिर अलग हो जाते हैं। अतः सन्देह करने की कोई बात नहीं। विवाहित जीवन से डरने की कोई बात नहीं। विवाह तो एक अत्यन्त सुन्दर जीवन में आपका प्रवेश है। मैं कहूँगी कि आपका अपने जीवन को किसी अन्य के साथ बाँटना सुन्दर उत्क्रान्ति है। परन्तु बहुत से लोग इसमें असफल हो जाते हैं, क्यों? क्योंकि वो सोचते हैं वो पुरुष हैं और पत्नियाँ महिलाएँ। दोनों परस्पर मिलकर अत्यन्त प्रसन्नता पूर्वक रह सकते हैं।

मैंने देखा है कि कुछ पति बहुत अच्छे हैं। वे इतना कठोर परिश्रम करते हैं कि उनके पास पत्नियों के लिए समय ही नहीं होता। परन्तु फोन करके वे उनकी सुध लेते हैं, पता लगाते हैं कि वह ठीक तो हैं। मैं आपको लाल बहादुर शास्त्री का उदाहरण देना चाहूँगी। वो अपनी पत्नी से बहुत प्रेम करते थे। उनकी पत्नी सर्वसाधारण महिला थीं, पढ़ी-लिखी भी न थीं और एक सामान्य परिवार से सम्बन्धित थीं। एक बार मैं उनके घर पर गई। प्रातः दस बजे मैं उनके घर पर थी तो लाल बहादुर शास्त्री ने अपने दफ्तर से पत्नी को एक पत्र भेजा जिसमें लिखा था, "रोजमर्रा की तरह से मैंने स्नान आदि किया परन्तु तुम तब तक सो रही थीं। मैंने तुम्हें परेशान करना नहीं चाहा, क्योंकि तुम कल रात सोई नहीं थी, इसलिए मैंने तुम्हें जगाना नहीं चाहा। मुझे खेद है, परन्तु मैंने अभी तक चाय नहीं पी है। क्या मैं तुम्हारे साथ चाय पीने आ सकता हूँ?" वे परस्पर इतने समीप थे! देखिए, यह कितना हृदयस्पर्शी है! वे आए। मैं उन्हें देखकर आश्चर्यचकित थी। वे भारत के प्रधानमंत्री थे, फिर भी देखिए किस प्रकार वे अपनी पत्नी का ध्यान रखते थे! वे घर पर आए और अपनी पत्नी के साथ चाय पी। मैं घर में छिपी रही, उनके सामने नहीं आई। मैंने सोचा कि मुझे बाधा नहीं बनना चाहिए।

यह सभी छोटी-छोटी चीजें जीवन में बहुत हितकर होती हैं। यद्यपि शास्त्री जी अत्यन्त व्यस्त व्यक्ति थे, फिर भी वे अपनी पत्नी तथा परिवार का सदैव ध्यान रखते थे। मैं जब वहाँ थी तो मुझे हैरानी हुई जब उन्होंने अपनी बेटियों से कहा कि, "तुम अपने बच्चों की देखभाल स्वयं करो, मेरी पत्नी तुम्हारी नौकरानी नहीं बनी रहेगी। मैं उसे आया नहीं बना सकता। तुम स्वयं इस बात का ध्यान रखो।" तो बच्चों के मुकाबले पत्नी को क्या स्थान दिया गया। ऐसा ही होना चाहिए। इसी प्रकार से हम अन्य व्यक्ति के साथ रहना सीखते हैं। हर समय यदि आप अपने ही बारे में सोचते रहें, "मुझे कौन से आराम मिल रहे हैं, यह खाना अच्छा न था," तो आप सहजयोगियों की तरह से जीवन नहीं व्यतीत कर रहे। सहजयोगी अन्य लोगों के लिए जीवित रहता है, केवल अपने लिए नहीं, और इस चीज का आरम्भ उसकी पत्नी से होता है।

आपकी यदि कोई समस्या है तो, निःसन्देह, उसका समाधान किया जा सकता है। आप मुझे पत्र लिख सकते हैं और हम इन समस्याओं को देखेंगे। परन्तु आवश्यक बात यह है कि आपमें भावनात्मक सन्तुलन होना चाहिए। उसकी समझ आपको होनी चाहिए। पत्नी यदि खिन्न है तो आप उससे पूछें, "क्यों, क्या बात है?" हमेशा उसका साथ दें—हमेशा। चाहे आपकी माँ-पिता या किसी अन्य का मामला ही क्यों न हो, आप उसका साथ दें और फिर उसे बताएँ उचित क्या है। परन्तु यदि आप उसका विरोध करने लगेंगे तो उसे समझ नहीं आएगा। उसका साथ देकर यदि आप सबको कहेंगे कि, "हम चीजों को देखते हैं," और इस प्रकार से यदि आप उसका आत्म-सम्मान स्थापित करेंगे तो अच्छा होगा। उसे विश्वस्त होने दें कि कोई उसे अपमानित नहीं करेगा। कोई यदि आपकी पत्नी को अपमानित करे तो उस समय आपको अपनी पत्नी का साथ देना चाहिए। बाद में आप उस मामले को सुलझा सकते हैं। किसी में साहस नहीं होना चाहिए कि आपकी पत्नी को कोई कुछ कहे। हर समय अपनी पत्नी का साथ दें क्योंकि वह एक सहजयोगिनी है। बाद में आप उससे बात करके पूछ सकते हैं कि क्या बात है। एकान्त में ले जाकर आप उससे पूछें, "क्या बात है, क्या हुआ?" परन्तु अन्य लोगों के सामने आपको उस पर चिल्लाना नहीं चाहिए और न ही उसकी गलतियों को सुधारना चाहिए। इतना ही नहीं, किसी भी पति को अपनी पत्नी पर चिल्लाना नहीं चाहिए। यह बात मेरी समझ में नहीं आती कि पति अपनी पत्नियों पर चिल्लाएँ क्यों! इससे उनकी गलत परवरिश का पता चलता है। हम सभी सहजयोगी हैं, मैंने आपकी परवरिश की है, मैं आपकी माँ हूँ। कृपा करके कभी अपनी पत्नियों पर चिल्लाएँ नहीं, कभी अपना क्रोध उन्हें न दिखाएँ।

मेरा कहने का अभिप्राय है, इन सब छोटी-छोटी बातों का समाधान प्रेम प्रदर्शन के द्वारा ही किया जा सकता है। जैसे आप मुझे प्रेम करते हैं वैसे ही मैं आपको प्रेम करती हूँ। आपमें यदि कोई कमी होगी तो मैं आप पर चिल्लाऊँगी नहीं, कभी नहीं। मैं क्या करूँगी? मैं इसे बड़े प्रेम से लूँगी। आप में प्रेम एवं करुणा की अत्यन्त महान शक्ति है। अपनी पत्नी से यदि आप प्रेम नहीं कर सकते तो किससे करेंगे? अपने बच्चों से या किसी अन्य से कहीं अधिक प्रेम अपनी पत्नी को करें। अपना थोड़ा सा प्रेम बाँटकर देखें, आप आश्चर्यचकित रह जाएँगे।

मैंने देखा है कि छोटी-छोटी चीजों के लिए भी सहजयोगी अपनी पत्नी से नाराज हो जाते हैं। उदाहरण के लिए, मान लें मैं आपकी माँ हूँ, सभी कुछ हूँ। परन्तु आपकी पत्नी कभी पूजा में कोई गलती करती है, किसी बात को समझने का प्रयत्न नहीं करती, तो मैं बुरा नहीं मानती। बाद में उसे बताएँ कि यह गलती थी और तुम्हें नहीं करनी चाहिए थी, वे हमारी माँ हैं। परन्तु आप यदि चिल्लाएँगे तो आप दोनों में दूरी पैदा हो जाएगी। परन्तु आप यदि इस प्रकार प्रेम से उनसे बात करेंगे तो आपका पूरा जीवन परिवर्तित हो जाएगा। उन्हें प्रेम करें, उनसे भद्रता पूर्वक व्यवहार करें। ऐसा करना बहुत आवश्यक है। पश्चिम में मैंने विशेष रूप से यह बात देखी है कि लोगों को अपनी पत्नियों से व्यवहार करने का प्रशिक्षण ही नहीं है। इस प्रकार का कोई प्रबन्ध ही वहाँ नहीं है। परन्तु भारत में यह सब कुछ है। भारत में पति-पत्नी, जब पहली बार मिलते हैं तो बहुत बड़ा उत्सव होता है और सभी कुछ अत्यन्त मधुरता पूर्वक होता है।

अतः यद्यपि सम्बन्ध तो हैं परन्तु आपने उन सम्बन्धों को स्थापित करना है। अत्यन्त मन्द-गति से, शान्तिपूर्वक, सहजरूप से जीवन में चलें। महिलाओं पर उछलें नहीं और न ही उन पर चिल्लाने लगें। वास्तव में ऐसा करना उचित न होगा। इतने वर्षों में हमारे सम्मुख इस प्रकार के केवल तीन-चार मामले आए, इससे अधिक नहीं। फिर भी अपनी पत्नी का संचालन बड़े प्रेम से करें, उससे बड़े प्रेम पूर्वक बात करें। पत्नी से इस प्रकार बात करें कि उसे महसूस हो कि आप उसके पति हैं, वो आपकी पत्नी है। यह एक कला है। आप क्योंकि सहजयोगी हैं, आपको विश्व के सम्मुख यह दर्शाना होगा कि सहजयोग के कारण आपके विवाह सफल हुए हैं। अपनी माँ या किसी अन्य के चलाए न चलें। पहले अपनी पत्नी को सुनें, देखें कि उसकी क्या समस्या है, अन्यथा यह विवाह टूट जाएगा।

जब आपका विवाह हो चुका है तो किसी अन्य महिला में आपको बिल्कुल भी दिलचस्पी नहीं लेनी चाहिए। आपकी पत्नी सबसे पहले है। वह अन्य महिलाओं में आपकी दिलचस्पी को समाप्त करती है। इसकी कोई आवश्यकता नहीं, आपकी अपनी पत्नी है, अन्य महिलाओं में क्यों आपको दिलचस्पी लेनी चाहिए?

यह सब करने के बावजूद भी यदि आपकी पत्नी कष्टकर है तो मुझे बताएँ। यह बात देखने के लिए मैं यहाँ बैठी हुई हूँ। परन्तु आप निराश न हों। चीजें सुधरेंगी, हम उन्हें ठीक कर सकते हैं। परन्तु आप यदि विवेकशील नहीं हैं तो समस्याएँ खड़ी हो जाएँगी।

मेरे विचार से भारतीयों के मुकाबले में आप लोगों के पति बेहतर हैं, इसमें कोई शक नहीं। (श्रीमाताजी साथ खड़े किसी व्यक्ति से पूछती हैं, "क्या यहाँ पर कोई इंग्लैण्ड के दुल्हे भी हैं?") इंग्लैण्ड में मैंने देखा है पुरुष अत्यन्त दब्बू हैं। कानून के कारण वे अत्यन्त विनम्र हैं। वहाँ का कानून इतना अजीब है और यही कारण है कि वहाँ के लोग बहुत ही भावुक हैं। वे इतने दब्बू हैं कि कानून के कारण वे अपनी पत्नियों को बिगाड़ देते हैं। परन्तु अब हम अन्तर्राष्ट्रीय विवाह करते हैं और इटली में वहाँ के कानून के अनुसार विवाह करें तो भी कुछ बुरा नहीं है। परन्तु आपको हमेशा याद रखना है कि जो भी कुछ आप कर रहे हैं, वह दैवी नियम के अनुसार है। दैवी नियम का पालन होना चाहिए और इसी प्रकार से आप अपने विवाह को सफल बना सकते हैं। मैं यही सब देखने के लिए आतुर हूँ कि इन विवाहों से आप आनन्दित हो जाएँ। यह अत्यन्त विशिष्ट चीज है जिससे आपको परमात्मा का आशीर्वाद प्राप्त होगा और आप अपने प्रेम का आनन्द लेंगे।

परमात्मा आपको धन्य करें।