20 मार्च 1998
Birthday Felicitations
New Delhi (India)
Talk Language: English | Translation (English to Marathi) - Draft

सत्याच्या शोधात असलेल्या सर्व साधकांना माझा नम्र प्रणाम. तुम्ही सर्व लोक लांब-लांबून माझ्यासाठी इथे आलात, माझ्याबद्दल बऱ्याच जणांनी सुंदर भावना व्यक्त केल्या, याबद्दल माझे हृदय भरून आले आहे. सहजयोग समजण्यासाठी आपण या कलियुगात कुठे आहोत, हे माणसाला समजले पाहिजे. आपले काय प्रश्न आहेत, आजूबाजूला चालत असलेले प्रकार आपल्याला का अस्वस्थ करतात याचा विचार केला पाहिजे. सगळीकडे, सर्व देशांमध्ये माणसांच्या जीवनांत मानसिक ताणतणाव, अशांती यांचा प्रभाव वाढल्यामुळे एकंदर मनुष्यप्राणी गोंधळून गेला आहे.

सर्वत्र धर्माचे नांव घेतले जाते, साधू-संन्यासी उपदेश करत असतात. म्हणून सत्याच्या शोधात असणाऱ्या साधकाने हे लक्षात घेतले पाहिजे की या परिस्थितीचे कारण काय व त्यासाठी लोकांना कशी मदत करता येईल याचा विचार झाला पाहिजे. खरे तर या सर्व प्रश्नांचे मूळ मानवाच्या आतमध्ये आहे. आपण पशुयोनीमधून उन्नत होऊन मानवस्थितीला आलो आणि या उन्नत जाणिवेतूनच माणसाला आपल्या हिताच्या व अवनतीपासून रोखणाऱ्या गोष्टी समजू लागल्या.

मी जर म्हणाले की प्रत्येक मानवाच्या हृदयात आत्मा आहे, तो प्रकाशित आहे, तर कुणाचा विश्वास बसणार नाही. हरकत नाही. पण आपले लक्षच (चित्त) मुळी आत्म्यापासून दूर आहे, 'आत्मविमुख' आहे, बाहेर आहे. म्हणून आपले चित्त आत्म्याकडे लागणे, आत्मिक विचारांकडे लागणे प्रथम जरुरीचे आहे. एरवी आपण बाहेरच्या गोष्टींचा—पैसा, सत्ता, स्पर्धा, इत्यादी—खूप विचार व कार्य करतो. पण एकदां जर माणसाचे चित्त त्याच्यामधील आत्म्याकडे लागले, की त्याला आत्म्याची शक्ती प्राप्त होते. ही फार मोठी शक्ती माणसाला प्राप्त होते. सर्वप्रथम, आत्मा प्रेमस्वरूप आहे, त्याचे प्रेम निरपेक्ष आहे. अशा माणसाच्या जीवनातून प्रेमच-प्रेम व्यक्त होत असते. ही क्षमता प्रत्येक माणसाच्या हृदयात आहे, पण दुर्दैवाची गोष्ट म्हणजे आपले चित्त आत्म्याकडे नसून आत्मविमुख आहे. माणसाच्या सर्व व्यवहारामध्ये त्याचे लक्ष सतत बाहेर असते, म्हणून स्पर्धा-चढाओढ हे प्रकार चालत राहतात. चित्त जेव्हा बाहेर असते तेव्हा त्यात शुद्धता नसते आणि चित्त सतत स्वतःमध्येच गुंतले तर माणसांच्या प्रश्नांना अंत नाही. आता मला कुठे झोपते, काय खाते या गोष्टींचेही भान नसते, हे ठीक आहे. पण सहजयोगी पण आता तसे बनत आहेत, हा फार मोठा चमत्कार घडून आला आहे. मानवाचे चित्त आत्म्याकडे लागल्यामुळे हे शक्य झाले.

सर्वप्रथम म्हणजे तुम्हाला आरोग्य लाभते. प्रकृती सुधारली की बरेचसे प्रश्न सुटतात. एरवी मानसिक ताणतणाव, प्रदूषित अन्न इत्यादींमुळे आजार वाढत असतात. सहजयोग्यात आल्यावर लोकांना समजून आले आहे की भौतिक सुख-समृद्धीमधून माणसाला शांती-समाधान प्राप्त झालेले नाही. अमेरिकेत एवढा पैसा असूनही तिथल्या लोकांना अनेक अडचणींना तोंड द्यावे लागत आहे आणि शांतीसाठी गुरूकडे जाण्याची सवय लागल्यामुळे गुरुंचे चांगलेच फावले आहे. पण हृदयातील आत्मा जोपर्यंत जाणला जात नाही, तोपर्यंत शांती शक्य नाही, कारण तोच शांतीचा स्रोत आहे. त्याचा पहिला गुण प्रेम व दुसरा शांती. तुम्ही त्यानंतर अत्यंत शांत होता, साक्षी बनता आणि जगात जे काही चालले आहे तो एक खेळ आहे असे तुम्हाला वाटू लागते.

मानवाला आत्मा बनले पाहिजे, तेच तुमचे शुद्ध स्व-स्वरूप आहे, तुमच्याच हृदयात आहे. तिसरी गोष्ट घटित होते ती ही की आत्मा आनंद-रूपच असल्यामुळे तुमच्या जीवनातही तो आनंद खळखळत राहतो, त्या आनंदाच्या सागरातच तुम्ही रमून जाता. आत्मा हृदयस्थ असल्यामुळे कुठल्याही मानसिक वा बौद्धिक कल्पना-विचारांमधून तो जाणणे अशक्य आहे. तुमचे चित्त जर त्याच्याकडेच वळले तर तो जाणणे शक्य आहे आणि ते कुण्डलिनीचे जागरण झाल्यावरच घडून येते.

जीवनातील हा बदल आणि आनंद व शांतीचा अनुभव तुम्हाला मिळाला, ते तुम्ही आत्मसन्मुख झाल्यावरच मिळाले आहे. आता तुम्हाला पैशाचा विचार करण्याची जरूर नाही, तो आपणहून तुमच्याकडे चालत येणार आहे. आत्म्याची शक्ती ही सर्वात महान व धार्मिक आहे. म्हणून आता घरदार सोडून संन्यासी बनण्याचीही जरूर नाही. आजपर्यंतच्या जन्मांमध्ये तुम्ही ते सर्व करत आलात, आता या जन्मी तुम्हाला आत्म्याकडे चित्त ठेवायचे आहे. कुण्डलिनीचे जागरण झाल्यानंतर ती हळू-हळू वर येते, येताना मार्गातील सहा चक्रांना ठीक करते, त्यांच्या कार्यात एकसूत्रीपणा आणते व शेवटी टाळूमध्ये प्रवेश करते आणि त्यातून बाहेर पडल्यावर सर्वव्यापी शक्तीबरोबर एकरूप होऊन तुमचा संपर्क त्या सर्वव्यापी परमेश्वरी प्रेमशक्तीबरोबर घटित होतो. ही सर्वव्यापी शक्ती प्रेम, शांती आणि आनंदयुक्त आहे, त्यात अतुलनीय सूज्ञताही आहे. सामान्य माणसाला ही शक्ती फार सूक्ष्म असल्यामुळे तिची जाणीव होणे अवघड आहे. पण ही उत्क्रांतीअवस्थेतील स्थिती आहे व आज मानवाला आत्मा बनण्याचा काळ आला आहे. या बहार समयाचे हे आशीर्वाद आहेत. मानव जर आत्मा बनू शकला नाही, तर तो कुठल्या अवस्थेला जाऊन पोहोचेल मला सांगता येणार नाही. मानवाच्या उत्क्रांतीच्या प्रगतीमधील ही अत्यावश्यक पायरी आहे.

सर्व ऋषी-मुनी, संत, प्रेषितांनी हेच सांगितले आहे. पुराणांमध्येही याचेच वर्णन केले आहे. सर्वमान्य साधे तत्त्व हेच आहे की प्रत्येक मानव मूलतः आत्मा आहे आणि आपलेच आत्मस्वरूप जाणल्याशिवाय मानवाला शांती, आनंद आणि प्रेम मिळणार नाही. इथे जमलेल्या सहजयोग्यांनी ते मिळवले आहे. त्यांना आपण पाश्चात्य देशाचे आहोत, वेगळे आहोत, ही भावना नाही. या कॅम्पमध्ये जेवणा-राहण्याची-झोपण्याची फारशी चांगली व्यवस्था नाही, पण ते सर्वजण आनंदात आहेत. आपापल्या देशाचे वा संस्कृतीचे काही विशेष वेगळेपण सुरुवातीला जाणवले तरी त्याचे भान उरत नाही. फूल जेव्हा फळ बनते तेव्हा त्याच्या पाकळ्या गळून पडतात, त्याप्रमाणेच हे होत राहते. तुम्ही सहजयोगी आता ज्ञान, सूज्ञता व प्रेमाचे फळ बनले आहात. ज्ञान मिळवण्यासाठी पुस्तके-ग्रंथ वाचण्याची तुम्हाला जरूर नाही. पण सत्य काय आहे हे तुमचे तुम्हाला जाणायचे आहे. आत्मसाक्षात्कार मिळाल्याशिवाय हे शक्य नाही.

आल्याची शक्ती प्राप्त झाल्यावर तुम्ही जे कराल त्यात यशस्वी होत जाता. तुम्हाला ते मागायची इच्छा होत नाही, म्हणून यश मिळाले नाही तरी तुम्ही दुःखी होत नाही. पण या सर्वांसाठी एक गोष्ट तुम्ही लक्षात ठेवली पाहिजे की तुम्ही इतरांना सतत क्षमा करत राहिले पाहिजे. तुम्हाला जरी कुणी दुखापत करण्याचा प्रयत्न केला तरी क्षमा करा, म्हणजे तुम्हाला मनस्ताप होणार नाही. ख्रिस्तांनीसुद्धा हेच सांगितले. ख्रिस्त म्हणा किंवा मोहम्मदसाहेब म्हणा, त्यांनी जे जे काही सांगितले त्याला लोकांनी विपरीत करून ठेवले. त्या सर्व संतांनी हेच सांगितले की माणसाने आपले आत्मस्वरूप ओळखले पाहिजे. पण त्यांच्या शिकवणुकीमधून अनेक धर्म निर्माण झाले व धर्मा-धर्मात भांडणे, युद्धे वाढत गेली.

आता सहजयोगात वेगवेगळ्या देशांतील, वेगवेगळ्या संस्कृतींमधील लोक आले, तरीही त्यांच्यात एक महत्त्वाचा गुण आहे की ते अतिशय शुद्ध आहेत. सहजयोगात अ-नीतिमत्तेचा प्रश्न मुळीच नाही. एकदा आत्म्याचा प्रकाश मिळाल्यावर आपल्या हिताचे काय आहे ते प्रत्येकाने स्वतःच पाहायचे असते. समजा तुम्ही आंधळे असाल आणि रस्त्यावरून एकटेच चालत असाल तर खड्ड्यात पडण्याची भीती असते, पण प्रकाश मिळाल्यावर लोकांना समजू लागले की आपण आपले नुकसान होणार नाही असे नीट, योग्य तऱ्हेने कसे वागायचे. तसेच तुम्हालाही कुणी इजा करण्याचा प्रयत्न केला तरी तुमचे नुकसान होणार नाही, कारण तुम्ही सत्याची कास धरलेली आहे.

आत्मा हा सत्याचा स्रोत आहे. कुणी एखादा ढोंगी गुरु भेटला तरी तुम्हाला खरे काय ते व्हायब्रेशन्सवर आणि हाताच्या बोटांवर समजायला वेळ लागत नाही. मोहम्मदसाहेबांनी म्हटलेच होते की उत्थानाच्या वेळी तुमचे हात बोलू लागतील आणि हेच आता घटित होत आहे.

जगात घडत असणाऱ्या घटना, चुकीच्या गोष्टी चूकच कशा आहेत हे दाखवण्यासाठीच घडत असतात. उदा. हिटलरने अनेक अत्याचार केले. पण तो मेल्यावर आता जर्मनीमध्ये अनेक लोक आत्मसाक्षात्कारी झाले आहेत आणि त्यांना प्रेम व परमात्मा यांची खरी शक्ती कळून आली आहे. इंग्लंडमध्येही, ज्या इंग्रजांनी भारतावर तीनशे वर्षे राज्य केले, तिथे आता खूप सहजयोगी झाले आहेत. रशियामध्येही इतकी हलाखीची परिस्थिती असूनही खूप चांगले सहजयोगी तयार झाले आहेत. लोकशाही म्हणा किंवा कम्युनिझम म्हणा, कशालाच यश असे मिळाले नाही. याचे कारण कुठलीच पद्धत आत्मिक अधिष्ठानावर आधारलेली नव्हती. अर्थव्यवस्थाही सगळीकडे कोलमडली आहे. लोक गरिबी दूर करायचे म्हणतात, पण ती दान देऊन दूर होणार नाही, त्यासाठी त्यांना त्यांचा आत्मसन्मान मिळवून दिला पाहिजे. लोकांना जर सहजयोग सांगत गेलो तर त्यांना आपोआप समजू लागेल आणि कार्य जमून जाईल.

श्रीमंत लोकांना आत्मसाक्षात्कार मिळाल्याबरोबर त्यांचा दृष्टिकोन बदलून ते गरिबी समजू लागल्याचे मी पाहिले आहे. ते मग मदतीचा हात पुढे करू लागतात. सहजयोगात लोक एकमेकांना कशी मदत करतात हे पाहिलेत तर तुम्हाला आश्चर्य वाटेल. त्याचे कारण हेच की ही सूज्ञता त्यांना या परमचैतन्याकडून येते. या शक्तीला परमचैतन्य, निराकार, रूह, होली घोस्ट (पवित्र आत्मा) काहीही नाव द्या. एकदा त्या शक्तीबरोबर तुमचा संपर्क जुळला की तुम्हाला सर्व आशीर्वाद प्राप्त होत असतात. तुम्ही माझ्याकडे आलात, सहजयोगात आलात, याच्यामागेही या दिव्य शक्तीचाच प्रभाव आहे.

माझ्याजवळ खूप शक्ती आहे असे तुम्ही म्हणता, पण मी एक गोष्ट खात्रीने सांगू शकेन की सहजयोगी माझ्या सर्व शक्ती मिळवू शकतात. आईला तेच हवे असते; तिच्यासारखेच तिच्या मुलांनी बनावे हीच तिची इच्छा असते व हेच तिचे समाधान असते. माझे मानवजातीबद्दलचे एक महान स्वप्न आहे व ते साकार होणार आहे असे आज मला दिसत आहे. मी एक साधारण गृहिणी होते, मला पैशाचे कसलेच व्यवहार समजत नाहीत, पण मला आर्थिक प्रश्न कधीच पडले नाहीत. खरे तर माणसाची लालसाच सर्व प्रश्न निर्माण करते. पण समाधानी राहायची कला साधली की सर्व हाव गळून पडते आणि तुम्ही निश्चितपणे जगता. याचा अर्थ प्रत्येकाने साधू-संन्यासीच बनले पाहिजे असे नाही. तो काळ गेला. तुम्ही मागच्या खूप जन्मांत सर्व तपस्या केली आहे. आता तुम्हाला आत्म्याकडे चित्त वळवायचे, एवढी एकच गोष्ट करायची आहे. आत्मा हृदयातच असल्यामुळे तो तुमची वाटच पाहत आहे.

मोहम्मदसाहेब, ख्रिस्त, अब्राहम इत्यादी कोणालाही असे स्वप्नातही वाटले नसेल की लोक आपल्या नावाखाली निरनिराळे धर्म स्थापन करून एकमेकांशी वैरभावनेने भांडू लागतील. पण अगदी तेच घडून आल्याचे तुम्ही पाहता. ही परिस्थिती बदलण्यासाठी लोकांना शुद्ध ज्ञान (Pure Knowledge) झाले पाहिजे आणि या ज्ञानालाच सूज्ञता (Wisdom) म्हणतात. याच सूज्ञतेमधून मी हे कार्य करत आले आहे. या सूज्ञतेमधूनच मला समजले की माणसाची स्थिती कशीही असो, त्याला एकदा का प्रेमाची जाणीव झाली की त्याचा आत्मा कार्य करू लागतो.

आज जमलेले लोक जगातील सहजयोगांच्या एक टक्काच आहेत. पण आज इथे नसलेल्या सहजयोग्यांचीही मला आठवण येत आहे. या सर्व सहजयोगांना, सहजयोगात आल्यानंतरच 'सत्य' म्हणजे काय हे कळून आले आहे आणि 'तत् त्वम् असि' हेच ते सत्य आहे. हे सत्य एकदा तुमच्यामध्ये प्रस्थापित झाले की कशानेही तुमचा नाश होणार नाही.

इतकी वर्षे, 'लोक सहजयोगात कसे येतील' हीच मला काळजी वाटायची. त्यासाठी मिशनरीसारखी किंवा सामाजिक संस्था उभारण्याची मला जरूर वाटली नाही. पूर्वी मी सामाजिक संस्थांसारखे कार्य करायचे, पण नंतर मला कळून आले की जोपर्यंत माणूस आतून बदलत नाही, आत्मा बनत नाही, तोपर्यंत सामाजिक कार्य करणारे एवढीच आपली भूमिका राहते. माणसाची खरी वाढ त्याच्या आत्म्याकडूनच होणार आहे.

आता कित्येक सहजयोगी देशोदेशी, ठिकठिकाणी जाऊन अनेकांना जागृती देत आहेत. जर्मनी व ऑस्ट्रियाचे सहजयोगी, मी रशियात प्रथम गेले तेव्हा माझ्या मदतीला रशियाला आल्याचे बघितल्यावर मीच थक्क झाले. आणि त्याचे कारण त्यांनी सांगितले की, "आमच्या पूर्वजांनी इथले बरेच लोक मारले होते म्हणून!" माझे हृदय ते ऐकून भरून आले. नंतर इस्रायलमधील सहजयोगी इजिप्तमध्ये येऊन राहिले, म्हणजे प्रेमाची भावना त्यांच्या हृदयामधून कार्यान्वित होऊ लागली आणि आपापसातले सारे तंटे, मतभेद, वगैरे त्यामध्ये वाहून गेले.

आपल्या हृदयातील प्रेम कार्य करत असल्याचे पाहणे, हा फार आनंददायी अनुभव आहे. उद्योगधंद्यांमध्ये मजुरांचा संप हा एक मोठाच प्रश्न असतो, पण जर लोकांना आत्मिक स्थिती समजली तर हे प्रकार पूर्णपणे बंद होतील. एकदा मी माझ्या वडिलांबरोबर चांदा जिल्ह्यात गेले होते, तर तेथील लोक फक्त कमरेभोवती एक वस्त्र गुंडाळून राहायचे हे दिसले. नंतर सहजयोग्यांच्या मदतीने त्यांना कुंभार व्यवसाय जमवून दिला आणि आता त्यांचे जीवनमान खूप सुधारले आहे. म्हणजे प्रश्न समोर आला की सामूहिकतेमधून तो सोडवता येतो.

प्रेम शुद्ध असले की कसल्याही समस्येचे सर्वांगीण आकलन तुम्हाला होते. आज जगामध्ये कशाची जरुरी असेल तर ती प्रेमाची. प्रेमातूनच तुम्ही दुसऱ्यांच्या हृदयात प्रवेश करू शकता. पण त्याच्यामागे पैसा, बक्षीस, अधिकाराचे पद अशी कसलीही लालसा नसावी. फक्त शुद्ध, निरलस प्रेम. आणि याचा प्रत्ययही आता तुम्हाला आला आहे.

आज जगात सत्याच्या शोधात असलेले अनेक साधक आहेत. त्यांना आजकालच्या परिस्थितीचा वीट आला आहे कारण ते फार संवेदनशील आहेत. म्हणूनच तुम्हाला आत्मसाक्षात्कार मिळाला आहे. यासाठी मला असे विशेष काही करावे लागले नाही. तुम्ही मेणबत्तीसारखे नसता तर मी तुमच्यामध्ये प्रकाश आणू शकले नसते. तुम्ही सहजयोगाबद्दल इतकी आत्मीयता बाळगता याचे मला फार समाधान आहे. तुम्हाला सामूहिकतेतून कार्य करायचे आहे, एकमेकांना मदत करून साऱ्या मानवजातीला वर आणण्यासाठी तुम्ही आता सिद्ध आहात. माणसाचे मन आत्मासन्मुख करायचे आहे, मग सारे प्रश्न संपणार आहेत.

उत्तर भारतातील लोकांना राजकारणाबद्दल जास्त इंटरेस्ट असतो. आता ते फार कमी झाले आहे. दक्षिणेकडचे लोक मात्र फार कर्मकांड पाळणारे आहेत. या गोष्टींमुळे त्यांची सहजयोगात प्रगती होत नाही. उत्तर भारतात कुणी एखादा दुसऱ्या कुणाबद्दल वाईट सांगू लागला तर कानावर हात ठेवतात. महात्मा गांधींचे हेच तत्त्व होते; फालतू गप्पा ऐकू नयेत. असल्या गप्पागोष्टी कधीही ऐकू नका, कुणावर टीकाही करू नका. त्याचा काही उपयोग नाही. दुसऱ्यामध्ये काय वाईट आहे तिकडे कशाला बघायचे? तुम्ही आत्मा असल्यामुळे तुम्हाला कधी कोणी त्रास देऊ शकत नाही. आत्म्याचा कसल्याही शस्त्राने घात होऊ शकत नाही, तो सनातन आहे, अमर आहे असे म्हटलेच आहे. म्हणून 'आत्मविमुखता' आड येत असते. आपले चित्त आत्म्यापासून दूर होऊन बाहेरच्या गोष्टीकडे लागल्यामुळेच माणसाचे सर्व प्रश्न निर्माण झाले आहेत. एकदा तुम्ही आत्म्याशी एकरूप झालात की तोच सारे काही करत राहतो, कारण तो परमात्म्याशी जोडलेला आहे.

या सर्वव्यापी शक्तीने माझ्या फोटोमधूनही अनेक चमत्कार दाखवले आहेत. ते काही मी सांगितलेले नाही, तर ती शक्तीच आपणहून करत आहे. ती फार कार्यक्षम आहे. तुमच्या कुटुंबात, व्यवसायात, राजकारणात, सर्व क्षेत्रांमध्ये हा प्रकाश तुम्हाला दिसेल आणि प्रत्येकाच्या हृदयस्थ आत्म्याबद्दल तुम्हाला आदर वाटेल. म्हणूनच तुम्हा सर्वांमध्ये एकमेकांबद्दल आदरभाव आहे. मला हे सर्व जाणवत आहे.

तुम्ही इतक्या मोठ्या संख्येने माझ्या वाढदिवसासाठी आलात म्हणून मला फार आनंद झाला आहे. या निमित्ताने मला तुम्हा सर्वांची भेट होत आहे. इथे इतर क्षेत्रांतील काही मोठ्या पदावरचे अधिकारी, राजकारणी, उद्योजक पण जमले आहेत. त्या सर्वांनीही जीवनातील आध्यात्मिक मूल्ये समजून घ्यावीत. आत्म्याबरोबर राहणे हा तुमचा अधिकारच आहे आणि त्यातच तुमचा मोठा गौरव आहे. सर्वांचे आभार कसे मानावे हे समजत नाही. माझी हीच आशा आहे की तुम्ही तुमच्या आध्यात्मिक जीवनात खूप उन्नत व्हाल (आत्मोन्नती), म्हणजे तो प्रकाश संपूर्ण मानवजातीला मिळून या धरतीवर एक नवीन सुंदर जग निर्माण होईल.

तुम्हा सर्वांना परमेश्वराचे अनंत आशीर्वाद.