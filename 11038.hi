26 मार्च 1974
Public Program
Birla Kreeda Kendra, मुंबई (भारत)
Talk Language: English, Hindi | Transcript (Hindi) - Draft

आप लोग परमात्मा पर विश्वास करें या न करें, इससे परमात्मा का होना या न होना निर्भर नहीं है। अगर हम आपसे कितना भी कहें कि परमात्मा है, और आप उसका विश्वास भी कर लें तो भी उससे कोई फर्क पड़ने वाला नहीं। चाहे आप अविश्वास करें, तो भी आप अज्ञान में ही अविश्वास कर रहे हैं और अगर आप विश्वास कर रहे हैं, तब भी आप अज्ञान में ही कर रहे हैं। उसको पाए बगैर विश्वास कर लेना भी अज्ञान ही होता है और उस पर अविश्वास कर लेना भी अज्ञान ही होता है। इसलिये जब मैं इस विषय पर बातचीत कर रही हूँ, आपको एक खुले दिमाग से, जैसे कि एक साइंटिस्ट (scientist) होता है, एक शोधक होता है, उसको कुछ भी पता नहीं है। उसकी प्रीकंसीव्ड आइडिया (preconceived idea) नहीं है, जिसने पहले से कुछ सोच के रखा है। इस तरह से आपको बैठना चाहिये।

इस विषय पर न जाने कितनी किताबें मनुष्यों ने लिख मारीं। एक अनन्त सागर सा है। उस में से न जाने कितने ही लोगों ने असत्य ही लिखा है। लेकिन सत्य और असत्य की पहचान क्या है? सत्य की पहचान ये है, वो हर हालत में... (अस्पष्ट) हो जाता है और किसी भी कसौटी पर वो झूठा साबित नहीं होता है, वही सत्य है।

जो हम आपके सामने अभी बातचीत करेंगे, या जो कुछ भी आपको बताएँगे, इसको एक साइंटिस्ट की तरह सुनने का मतलब ही होता है कि आपके सामने हम एक हाइपोथीसिस (hypothesis) रख रहे हैं। एक विचार रख रहे हैं। उस विचार को बाद में हम सिद्ध करके दिखा सकते हैं और जो यहाँ लोग पार बैठे हैं, जिन्होंने हमारे काम देखे हैं, वो जानते हैं कि ये बात सिद्ध होती है। लेकिन दिमाग खुला रखें। ये बहुत जरूरी है। क्योंकि आप में से बहुत से लोग ऐसे हैं कि इस विषय में बहुत कुछ पढ़ चुके हैं। लिखने को तो कुछ भी नहीं लगता है। आपके पास अगर थोड़ा सा पैसा हो या कुछ आपके चेले मदद करने के लिये तैयार हों, तो आप किताबों पर किताबें लिख के चले जा सकते हैं। और आपको सत्य की कोई भी खोज करना जरूरी नहीं। धर्म के मामले में पूछने वाला कौन है कि तुमने ऐसा क्यों लिखा? धर्म पर तो जो चाहे बोल सकता है। हिटलर जैसा आदमी भी धर्म पर बोलता था और नेपोलियन जैसा आदमी भी बोलता था। क्योंकि... (अस्पष्ट) में, उनको पकड़ने वाला कायदा अभी बना कहाँ है? जो चाहे धर्म के नाम पर बेचिए, उनको जेल में डालने वाला कायदा बना कहाँ है?

लेकिन आप सत्य के ही पुजारी हैं और आप सत्य को ही जानना चाहते हैं, तो हमारी भी बात पर यकीन आपको पूरी तरह से बिल्कुल नहीं करना चाहिये, जब तक आप ये न देखें कि जो हम कह रहे हैं वो वास्तविक ही है। आप मनुष्य हैं और अपने में खड़े रहना चाहिये। ये नहीं कि जो आपको कुछ कह गये, या लिख गये या बता दे, वो आपमें छा जाएँ। ये मनुष्य का लक्षण बिल्कुल नहीं है। जो मनुष्य स्वतंत्रता की सीढ़ी पर खड़ा होकर के परमात्मा को ये भी कहता है कि, 'तू नहीं है,' वो कहीं अधिक अच्छा है उस आदमी से, जो परवशता में परमात्मा को कहता है कि, 'हाँ, तू है।' सहजयोग में परतंत्र आदमी के साथ हम कुछ नहीं कर सकते। कल मैंने आपसे यही कहा था, कि सहजयोग में आपकी अबोधता, इनोसेंस (innocence) जरूरी है, लेकिन स्वतंत्रता अत्यंत आवश्यक है। और इसलिये स्वतंत्र बुद्धि से आप बैठें। न तो हमारा नकार हो और न ही हमारा स्वीकार हो, जब तक आप उसको पा न लें।

जो कुछ भी हम बात कह रहे हैं वो जब तक आपका सेल्फ-रियलाइजेशन (Self-realization) नहीं हो जाता है तब तक पता ही नहीं हो सकती। आप जान ही नहीं सकते उस बात को, जिसे हम कह रहे हैं। जैसे कि आपका कनेक्शन नहीं लगता है, आप कोई भी टेलिफोन करिये उसका कोई अर्थ ही नहीं होता है। कम से कम, कम से कम मनुष्य को धर्म के बारे में जानना होता है, तो रियलाइजेशन कम से कम हो। उसके पहले मनुष्य योग्य नहीं है कि धर्म को जाने। जैसे अपने देश में पहले कहते थे कि एक ब्राह्मण ही धर्म को जाने। ब्राह्मण का अर्थ ही वो होता था कि जो रियलाइज्ड है। हर एक आदमी ब्राह्मण नहीं होता है।

आज मैंने आपसे कहा था, कि मैं सृष्टि, स्रष्टा, ब्रह्मा आदि बातों की चर्चा करूँगी। पहले भी मैंने बताया हुआ है, कि जैसे कोई एक जीव होता है और उसके अन्दर जो कुछ भी उसी से पैदा होने वाला है, उन सब का नक्शा होता है। उसी तरह आप एक ब्रह्म स्वरूप का विचार करें, कि एक ब्रह्म स्वरूप ही वर्तमान है। जिसका आदि नहीं और अंत नहीं। जो अनादि है, ऐसा एक ब्रह्म बीज स्वरूप में घटित, आप अपने चित्त में धरें। उस ब्रह्म की स्थिति एक साधारण जीव जैसी है, जो कि सृजन शक्ति से स्पंदित है। जैसे कि एक छोटा सा बीज होता है, उसके अन्दर उसकी जर्मिनेटिंग पावर (germinating power) या उसकी सृजन शक्ति होती है। उसी तरह से इस ब्रह्म में भी अपनी सृजन शक्ति है। और जब वो पहले ही फूट पड़ता है, पहले ही उसमें उसका स्पंदन होता है, पहले ही जब वो स्पंदित हो जाता है, उसी वक्त प्रणव की स्थापना होती है। उस शक्ति की स्थापना होती है। और वो शक्ति उस बीज से अलग हट कर के अपने अहंकार में स्थापित होकर के सारी सृष्टि की रचना करती है और वो जो बीज है वो ईश्वर स्वरूप होकर के उसका खेल देख रहा है। जैसे कि एक टेलिविजन रखा हुआ है उसे वो देख रहा है। उसका पसंद का खेल आ गया तो वो देख रहा है और उसे नापसंद आ गया तो वो ऑफ (off) कर देता है। इसी ईश्वर को हमारे शास्त्रों में शिव के नाम से जानते हैं और उस शक्ति को शिवानी कहते हैं। जिसे हम महाशिव करके पुकारते हैं। उसी को लोग ईश्वर, फादर, गॉड, परमात्मा और जिसे हम शक्ति कहते हैं उसी को लोग होली घोस्ट (Holy Ghost), रूह आदि अनेक शब्दों से जानते हैं।

यही शक्ति सारा सृजन करती है। यही शक्ति जब सृजन करने लग जाती है, उस वक्त ये अपने ढंग से सृजित होता है। उसका अपना एक ढंग होता है। मानव दशा में आने पर, जैसे मैंने कल बताया था, कि एक जड़ तत्त्व है और एक चैतन्य तत्त्व है। दो तत्त्वों से ये सारी सृष्टि बनती है। चैतन्य तत्त्व जब जड़ तत्त्व से काम करता है, तब इस सृष्टि का सृजन होता है और सारी सृष्टि तैयार होती है। करते-करते हम मनुष्य दशा पर आ जाते हैं। विस्तृत रूप से तो मैं बहुत बार बता चुकी हूँ, लेकिन आज विशेषतः कुण्डलिनी पर आना है। इसलिये मैं जरा जल्दी में वहाँ पहुँचना चाहती हूँ।

मनुष्य में जब यह जड़ शक्ति, छोटे से बच्चे के रूप में माँ के गर्भ में दो-तीन महिने की दशा में पहली मर्तबा स्पंदित होती है, उस वक्त उसके हृदय में जो पहला स्पंदन होता है, वो ईश्वर का होता है। इसी को हम आत्मा कहते हैं। परमात्मा आत्मास्वरूप हमारे हृदय में पहली बार स्थापित होता है। और शक्ति जो है वो हमारे सिर के इस तालु प्रदेश से चीर कर के अन्दर हमारे पृष्ठ भाग में जो स्पाइनल कॉर्ड (spinal cord) है, जो रीढ़ की हड्डी है, उससे गुज़र के और त्रिकोणाकार अस्थि (sacrum bone) में जाकर के बैठती है। ये बैठती है या नहीं, वहाँ होती है या नहीं? उसकी क्या स्थिति है, वास्तविकता है या नहीं? आप कह रही हैं तो माना? बिल्कुल न मानिये। लेकिन मैं आपको दिखा सकती हूँ। आप चाहे पार हों न हों, अगर आपके पास आँखें हैं, आप अँधे नहीं हैं, तो आप देख सकते हैं कि वहाँ पर कुण्डलिनी के नाम से शक्ति स्थित है। और जब कोई मेरे पैर पर आता है तो फौरन वहाँ पर स्पंदन होने लगता है, जहाँ पर कि त्रिकोणाकार अस्थि है। त्रिकोणाकार अस्थि में स्पंदन होने की कोई बात नहीं है क्योंकि वहाँ हृदय नहीं है। लेकिन वहाँ आपको दिखाई देता है कि उस आदमी का अगर कोई कपड़ा पहने हो, तो वो ऊपर-नीचे हिलता है और कभी-कभी बहुत जोर से हिलता है।

उसके बाद आप जब देखते हैं, कि जब वो चढ़ती है, ऊपर में, ऊपर में चढ़ते वक्त वो किसी-किसी जगह रुकते हुए, स्पंदित होती है, और किसी-किसी जगह इसका स्पंदन इतने जोर से दिखाई देता है, कि जैसे हृदय चक्र जहाँ पीछे में है, वहाँ पर आपको ऐसा लगता है कि कपड़ा उठ रहा है, गिर रहा है, कपड़ा उठ रहा है, गिर रहा है। इसलिये हम लोगों ने प्रयोग किये हैं, एक्सपेरिमेंट (experiment) किये हैं, जो लोगों ने अपनी आँखों से साक्षात देखा हुआ है। ये लोग कहते हैं कि कुण्डलिनी कोई चीज़ ही नहीं होती। कुण्डलिनी पर विश्वास ही नहीं करते हैं। इनको चाहिये कि एक मर्तबा आकर देखें कि कुण्डलिनी नाम की चीज़ आपके अन्दर में है, शक्ति नाम की चीज़ आपके अन्दर में है और वो आपके त्रिकोणाकार अस्थि में है, इधर-उधर नहीं है। इसका साक्षात्कार हो सकता है। आप इन आँखों से, नेकेड आई (naked eye) से आप देख सकते हैं, कि कुण्डलिनी है।

उसके बाद आप ये भी देखते हैं कि धीरे-धीरे आपकी पीठ में ऐसा लगता है कि कभी-कभी कोई चीज़ बह रही है। किसी-किसी को तो सिर्फ हमें देखते ही साथ फटाक से ऐसा लगता है कि कोई भी... (अस्पष्ट)। या उनके पूर्वजन्मों के पुण्यों का तरीका है, जो उन्होंने पुण्य इकट्ठे किये हैं कि एकदम से साक्षात् हो जाते हैं, खट् से कुण्डलिनी खुल जाती है। और किसी-किसी में रुकावट सी लगती है। धीरे चढ़ी, नीचे उतर गई, किसी को थोड़ी सी गर्मी महसूस हो गयी। इसकी वजह ये है कि आपके अन्दर जो कुण्डलिनी का मार्ग है, वो जैसे मैं आपको दिखा रही हूँ, इस तरह से... इसका प्रतीक है। जैसे कि एक इधर से... एक इधर से...। ये देख रहे हैं न आप! ये दो और शक्तियाँ हमारे अन्दर हैं जो इड़ा और पिंगला हैं। इसके बारे में मैं कल बताऊँगी। ये किसी न किसी कारण से अपनी तरफ़ इस मार्ग से खींच लेती हैं। और इसीलिये ये मार्ग अवरुद्ध हो जाता है और कुण्डलिनी ऊपर चढ़ नहीं पाती, वो जाकर रुक जाती है, उस जगह जहाँ मार्ग रुकता है।

ये कुण्डलिनी साक्षात् चैतन्य-स्वरूपिणी है। चैतन्य का अर्थ मैंने कल आपको बताया था कि चैतन्य सब जानता है। चैतन्य सब पहचानता है। इतना ही नहीं, लेकिन संसार का सारा सृजन चैतन्य से होता है। और चैतन्य जो है प्रेममय है। ये कुण्डलिनी भी प्रेमस्वरूपिणी आपकी अपनी माँ है। ये जरा-सा फर्क आ जाता है। जो आपकी अपनी माँ है, उसका और कोई बेटा नहीं है। वो आपके बारे में सबकुछ जानती है। जैसे कोई टेप-रिकॉर्डर अपने अन्दर सब कुछ लिखे हुए है कि इस बच्चे में क्या दोष है? इसे क्या तकलीफ़ है? इसके शरीर में कौन-सी पीड़ा है? इसकी कौन-सी वेदना है? इसने क्या-क्या तकलीफ़ उठाई? ये साक्षात् में है।

आजकल के मॉडर्न टाइम (modern time) में कोई अगर कुण्डलिनी की बात करे तो लोग विश्वास नहीं करते। लेकिन इसी टाइम में जब कि आप साइंस की इतनी बड़ी पताका लगा कर घूम रहे हैं, तो वो क्षण आ गया है कि आपको फिर से धर्म के रास्ते की ओर अपनी नज़र उठा के देखना पड़ेगा। क्योंकि साइंस समझ चुका है कि अभी तक हमने कुछ जाना ही नहीं। मेडिकल साइंस में, कैंसर, कैंसर समझ ही नहीं आ रहा है किसी को क्या है। कैंसर क्या चीज़ है किसी को समझ ही नहीं आ रहा है। जो लोग साइंस के नाम पर डंके की चोट पर बड़ी शान से अहंकार दिखाते हैं, वो मुझे बता दें कि कैंसर क्यों होता है? बड़े-बड़े डॉक्टर होते हैं, वो नहीं बता पाएंगे। मैं बताती हूँ कि कैंसर यही जो आपने कहा था कि खिंचाव, सिंपैथेटिक नर्वस सिस्टम (sympathetic nervous system) के खिंचाव से, ओवरएक्टिविटी (overactivity) से होता है। और इसका इलाज सहजयोग के सिवाय कोई और है ही नहीं। आज जो मैं कह रही हूँ दस साल के बाद शायद लोग मान जाएँ, पर न जाने कितने लोग कैंसर से खतम हो जाएँगे। संसार अजीब है। कोई चीज़ का आप पता लगाईये, तो मानव का दिमाग ऐसा होता है, जो पता लगाता है, उसी को फाँसी चढ़ा दें। उसकी बात मत सुनो। लेकिन मरने के बाद मंदिर बनाएंगे और उसका गौरव करेंगे। आज मैं जिंदा आपके सामने बता रही हूँ कि कैंसर इस बीमारी का नाम है, जिसे मैं कहती हूँ कि ओवरएक्टिविटी ऑफ द सिंपैथेटिक नर्वस सिस्टम, तो ये डॉक्टर लोग सुनने के लिए तैयार नहीं। लेकिन एकाध डॉक्टर कैंसर से बीमार पड़ जाए तो माताजी के शरण में आते हैं। हम तो रियलाइजेशन के पीछे हैं, कैंसर के पीछे नहीं। लेकिन डॉक्टर लोग अगर आँख खोल के देखें और इसको समझने की कोशिश करें और इतना विचार न करें कि उनके पैसों का क्या होगा, तो वो स्वयं ही इस बीमारी का इलाज कर सकते हैं और लोगों को ठीक कर सकते हैं।

इसलिये साइंस से आप कुण्डलिनी के बारे में अगर पूछना चाहते हैं, तो मैं ये कहूँगी कि आपकी आँखों पर तो आपका विश्वास है या नहीं। अगर इतना विश्वास है तो अपनी आँखों से देख लीजिये कि किसी की पीठ की रीढ़ की हड्डी में अगर स्पंदन हो रहा है तो आखिर वो क्या है? और वो होने के बाद, आपके पूरे होश में अगर निर्विचारिता स्थापित हो रही है तो आखिर ऐसी कौन सी चीज़ है कि जिससे आप निर्विचार हो सकते हैं? साइकोलॉजिस्ट (psychologist) कितने भी बड़े हों, उनसे पूछ लीजिये कि आप निर्विचारिता हमारे अन्दर स्थापित कर सकते हैं? आपका मन खिंचाव कर ले, लेकिन आपके होश में ही, यह जो साइलेंस (silence) की और अन्दर शान्ति की बात है, वो अगर करके दिखा दें तो हम मान जाएँगे कि आपका साइंस बहुत बड़ा है।

अन्दर की शान्ति आये बगैर हम बाहर की शान्ति ला नहीं सकते। लेकिन सारी साइकोलॉजी (psychology) की किताबें खोल के आप सुन लीजिये और इन्हीं साइकोलॉजिस्ट के पास जा के देखिये कि क्या ये शान्त हैं? ये क्या हमारा इलाज करेंगे! जो स्वयं ही उसके शिकार हैं, जिसके हम हैं। लेकिन कितनी भी बात कहूँ, कैसे-कैसे समझाऊँ कि बचो, ये कल्कि का जमाना है! और इस कलियुग में ही बड़ा भारी उद्धार होने का समय आ गया है। और उसी के साथ पूरे विनाश का भी पूरा इंतजाम है, क्योंकि जो ईश्वर सुपरवाइजर (supervisor) करके बैठे हुए हैं, जो सर्वसाक्षी हैं, वो आपका स्विच ऑफ करने के लिये बड़े लालायित हैं। देख रहे हैं, कि खेल बनेगा तो जीत हमारी है और नहीं तो संहार है। आप देख ही रहे हैं कि संसार में किस तरह की चीजें आज खड़ी हो रही हैं। युद्ध है, गरीबी है, रुग्णावस्थाएँ हैं, देखा नहीं जाता। और इसका कोई भी इलाज मनुष्य कर नहीं सकता। कोई कहता है कि कम्युनिज्म (communism) लाओ, कोई कहता है कि सोशलिज्म (socialism) लाओ। कोई कहता है कि फलाना-इज्म (-ism) लाओ। ये सब चलाने के लिये इस परम आनन्द की उपलब्धि हुये बगैर, उन तारों को छेड़ने की शक्ति लिये बगैर आप कभी भी आनन्द पा ही नहीं सकते हैं और संतुष्ट तो आप हो ही नहीं सकते हैं। संतोष मनुष्य को परमात्मा के चरणों में मिल सकता है। लेकिन मैं जब परमात्मा की बात करती हूँ तो, 'अहाहा, माताजी आ गईं रास्ते पर।' वहाँ तक तो लोग ठीक-ठीक चलते हैं, जब मैं साइंस की बात करती हूँ, पर जैसे ही मैंने परमात्मा की बात की, कि गये। इतना अहंकार है आदमी में। कितना अहंकारी हो गया है, अपने को समझता क्या है। उस परमात्मा जिसने हमें बनाया, जिसने सारी सृष्टि की रचना की, उसको हम चुनौती दे रहे हैं! आप हैं किस खेत की मूली? कल उखाड़ के फेंक दिये जाओगे।

परमात्मा के नाम में अधर्म देख रहे हैं। सेक्स की बातें अगर परमात्मा के नाम पर करिएगा तो आप बड़े धर्मात्मा कहलाये जाते हैं। कलियुग की भी हद होती है। परिसीमा के पाप में हम लोग वाकई डूब चुके हैं। साइंस से अगर आप पाप धो कर दिखा सकें, साइंस से अगर आप प्यार बना कर दिखा सकें, तो मैं साइंस के सामने हार मानूँगी।

लेकिन हमारा भाषण भी एक भाषण मात्र रह जाये, और कोई अनुभूति आपको न मिले, आप अगर हमारे रहते हुए भी कुछ न पाएँ, तो हमारा आना भी व्यर्थ हुआ और कहना भी व्यर्थ हुआ। ऐसा कलियुग का घोर, ऐसा अंधकार हमारे सिर पर छाया हुआ है, कि हम अपने आगे किसी को कुछ सोचते ही नहीं। एक पाँव की धूल के बराबर भी ये सारी सृष्टि नहीं है। मेरी बात का आपको मैं यकीन दिलाना नहीं चाहती हूँ। लेकिन एक दिन इसका मैं आपको साक्षात्कार कराऊँगी। पहले अपनी तैयारी कर लें। आज कल के नौजवान लड़के और आज कल का जो समाज तैयार हो रहा है, उसमें इतना ही बताया जाये। उनके सिर में ये चीज़ नहीं घुसने वाली। इसका कारण ये है कि धर्म के नाम पर महा अधर्म खड़ा कर दिया।

कुण्डलिनी की तो बात किसी ने की ही नहीं। कौन करता कुण्डलिनी की बात उस जमाने में? बेचारों ने कुछ कहा ही नहीं, उस पर भी क्रॉस पर चढ़ा दिया। कुण्डलिनी अन्दर साक्षात् है और उसका साक्षात्कार हो सकता है। और अगर आपको देखना हो तो आप आईये। और अगर नहीं देखना है, और अगर नहीं जानना है तो अज्ञान की जो-जो तकलीफें हैं उसे सहना ही होगा। पर एक विचार तो करना ही है कि आखिर हम कर क्या रहे हैं? हम दौड़ कहाँ रहे हैं? क्या पा रहे हैं? अपने ही अन्दर सारे देवता बसे हुए हैं। अब ये कहते ही, दिमाग में नहीं जाता, कि ऐसे कैसे माताजी कह रही हैं कि हमारे अन्दर देवता बसे हुए हैं? उसका भी आपको मैं प्रमाण देती हूँ।

एक साहब थे, उनकी शिकायत थी। वो हमारे पास आते थे, कहते थे बहुत दर्द होता है। एक दूसरी आती थी, कहती थी हमें बच्चे नहीं होते हैं। हमने कहा, 'अच्छा! तुम हमारी ओर हाथ करो।' देखते हैं कि कुण्डलिनी उनके स्वाधिष्ठान चक्र में अटकी हुई है। एक छोटा बच्चा बता देगा, कि यहाँ पर इस उँगली में हमें गर्मी आ रही है। जितने भी लोग बैठे हैं, आप लोग देखें, वो आँख बंद करके बता देंगे कि इसी उँगली पर, इसी अंगुली पर हमें गर्मी आ रही है। इससे बढ़ के साइंस और क्या हो सकता है कि सब के सब एक ही चीज़ बताएँ कि इसमें हमें गर्मी आ रही है। मैं उनसे पूछती हूँ, "साहब, आपको बीमारी क्या है?" कोई कहता, "हमारे पेट में बहुत दर्द होता है," तो किसी ने कहा, "हमें लिवर की शिकायत रहती है," और किसी ने कहा, "हमारे बच्चे नहीं हैं।" सारे के सारे एओर्टिक प्लेक्सस (aortic plexus) जिसे कहते हैं, जो स्वाधिष्ठान चक्र से चालित है, उसकी बीमारियाँ हैं और वो इस उँगली पर आप महसूस कर सकते हैं।

अब इससे और ज्यादा प्रमाण मैं आपको क्या दूँ! जो दो साल का बच्चा भी यही अँगूठा दिखायेगा और सब लोग यही अँगूठा दिखा कर कहेंगे, 'माँ, यहाँ पर।' और फिर जब मैं उस आदमी से कहती हूँ कि, 'अच्छा तुम ब्रह्मदेव का और सरस्वती का नाम लो।' वैसे लेते ही वो खटका खतम हो गया और कहता है कि, 'माँ, मेरी तबियत ठीक हो गयी।' अब इससे भी ज्यादा कोई प्रमाण चाहिये? साक्षात् ब्रह्मदेव और सरस्वती वहाँ बैठे ही हुए हैं। अगर नहीं बैठे हैं तो काम कैसे हो गया! और किसी और का नाम लीजियेगा तो काम होने नहीं वाला। अब इससे ज़्यादा और क्या प्रमाण देना चाहिये आप लोगों के सामने? इनको बुद्धिवादी कहें कि जड़बुद्धिवादी कहें, जो देखते हुए भी उस चीज़ को नहीं मानते। जिसके मूलाधार चक्र पर तकलीफ़ हो उसको यहाँ (हाथ पर) गर्मी आती है। अगर उसको बहुत जोर की बाधा हो, बाधा जिसे कहते हैं रुकावट या किसी-किसी में भूतबाधा का असर होता है, तब बहुत जोर की गर्मी आती है, यहाँ तक कि यहाँ ब्लिस्टर्स (blisters) आ जाते हैं। बहुत से लोग अपने को भगवान आदि कह कर घूम रहे हैं, इनको तो छोड़िये, पर उनके शिष्यों के भी हाथ में ब्लिस्टर्स आ जाते हैं। हाथ जल गए हम लोगों के। उँगलियाँ जल गयीं। सब की एक साथ उँगलियाँ जल गयी हैं।

... (अस्पष्ट) एक ही उँगली पर सबको ही जलन आती है, एक ही उँगली पर सबको जलन आ रही है, तो उसके आज्ञा चक्र पर पकड़ है। आज्ञा चक्र पर जो क्रॉस है उस पर ईसा मसीह को लटका दिया और ईसा मसीह वहाँ हैं, चाहे आप ईसाई हों, चाहे नहीं। इसका साक्ष्य हमें मिलता है। बड़े आये हिन्दू बनने वाले और बड़े आये ईसाई बनने वाले। सब द्वेष करने के तरीके सीखते हैं। किसी ने उनका तरीका सीखा है? सबके यहाँ पर अन्दर ईसा मसीह का स्थान है और वही गणेशजी हैं। यही साक्षात् मनुष्य स्वरूप प्रणव है। इसकी पहचान यह है कि गणेशजी के भी बाप वही थे और ईसा के भी बाप वही हैं। लेकिन अगर कोई पागल आदमी हो, या जिसे भूतबाधा हो, जो मेंटल केस (mental case) हो और वो अगर हमारे सामने आ जाये तब हम जो उनको मदद कर रहे हैं या उनके आज्ञा चक्र को छुड़ा रहे हैं, हम उससे अगर कहें कि तुम ईसा मसीह का नाम लो, जीसस क्राइस्ट (Jesus Christ) का नाम लो, खट् से आज्ञा खुल जाएगा। अब हम कैसे जानते हैं? ये तो कोई प्रश्न नहीं हुआ, क्योंकि हम जानते हैं। और वो होने पर भी, इस पर भी अगर आप लोग विश्वास नहीं करेंगे, कि अलग-अलग अपने चक्रों पर अलग-अलग देवताओं का स्थान पहले से ही आदिशक्ति ने बनाया हुआ है, जब आपका नामोनिशान भी नहीं था। और जो लोग आपस में लड़ रहे हैं, उनको भी पता होना चाहिये, कि आप आपस में जिनके लिये लड़ रहे हैं वो एक हैं, जैसे हम मोहम्मद साहब और गुरुनानक के लिये कहते हैं।

मोहम्मद साहब और गुरुनानक दोनों एक ही आदमी थे। उनकी एक पहचान थी। नानक जी के जीवन में ही हम आपको बता दें, कि एक बार नानक जी लेटे थे, तो लोगों ने कहा कि, 'आप क्या मक्का की तरफ़, उधर काबा है, उधर आप अपने पाँव करके क्यों लेटे हैं?' उन्होंने कहा, 'अच्छा, मेरे पैर उधर कर दो जहाँ काबा न हो।' जिधर वे पैर घुमाते, काबा उधर ही घूम जाता। काबा क्या है? मोहम्मद साहब की पाँव की धूल है और वही नानक साहब की भी है। दोनों एक ही आदमी हैं और उसकी पहचान हम कुण्डलिनी में आपको कराते हैं। जिस वक्त किसी को कैंसर हो जाए तो या तो नानक साहब उसे ठीक कर सकते हैं या मोहम्मद साहब, और कोई नहीं कर सकता। क्योंकि हमारे यहाँ जो वॉइड (void) है, हमारे यहाँ इस जगह में जो गैप है, जिसे हम भवसागर कहते हैं, भवसागर को पार करने वाले जो आदि गुरु हमारे दत्तात्रेय हैं, जिनके ये सारे अवतार हैं, इनमें से किसी का भी नाम लिये बगैर आपकी जो वॉइड की तकलीफ़ है, जो कैंसर को बनाती है, आप ठीक नहीं हो सकते।

मैं पूछना चाहती हूँ कितने यहाँ मुसलमान हैं और कितने यहाँ सिख हैं। एक चीज़ के लिये मोहम्मद साहब मना कर गये थे कि शराब को पीना नहीं। उन्होंने कहा था कि शराब को छुए नहीं। वो बेचारे जो कुछ कह गये, उनके पीछे उनका... (अस्पष्ट) ही कर दिया। उनकी क्या दशा कर दी हम जानते हैं। और आज जो मुसलमानों से पूछना चाहती हूँ कि शराब जरूर पिएँगे वो। और शराब जरूर पीते हैं। इतना ही नहीं, शराब पर कवितायें लिखी हैं। भगवान हो गयी शराब उनके लिये। जब हम, जिन्होंने हमें इस सत्य का पथ बताया है, उसी पथ को तोड़ने पर और हर समय अपने से ही नफ़रत करने पर जीते हैं, सारे संसार में नफ़रत को बाँटने की सोच रहे हैं, तब और क्या होगा! और इसलिये अहंकार है। इतना छुपा हुआ अहंकार हमारे अन्दर सूक्ष्म से सूक्ष्मतर है। वो अहंकार आपको विशेष रूप से दिया गया था कि 'अहं' करें, 'मुझे करने का है।' मुझे क्या करने का है? किसे पाने का है? किस का कार्य मुझे करने का है? इसकी मुझे शक्ति दें।

एक ब्रश है, उसे क्या करने का है? कि एक कलाकार के हाथ में पूरी तरह से हो जाने का है, समर्पण करने का है। उस समर्पण को तो छोड़ कर ही उस अहंकार ने इतनी जड़त्व की सृष्टि की हुई है, उसका ही रूप देख लीजिये। कभी अरब लोग अकड़े बैठे हुए हैं, कभी ये लोग अकड़े बैठे हैं, वो अकड़े बैठे हैं। सबके दिल खुलने वाले हैं। आपको पता होना चाहिये, कि किसी भी देश में किसी भी तरह की हानि होगी तो वो देश नहीं मिटेगा, लेकिन सारा संसार मिट जायेगा। इसी तरह से हर एक मनुष्य का है, हमारे अन्दर अगर कोई हानि होगी तो एक ही सृष्टि की रचना करने वाली वो शक्ति जो हमारे अन्दर और सबके अन्दर सूत्ररूप से बह रही है, इसमें धक्का लगेगा। ... (अस्पष्ट) अंधों के लिये कोई रास्ता नहीं। उनके लिये तो यही एक अजीब बात है कि एक औरत जात, वो भी एक हाउस वाइफ (housewife), वो कैसे ये बातें जानती है। और सीताजी कौन थीं? और राधाजी कौन थीं? और मरियम कौन थीं? कोई बड़ी-से-बड़ी भारी विदुषियाँ थीं? आपको पहचानने के लिये पहले अपने लिये प्यार होना चाहिये। थोड़ा सा प्यार आपके अन्दर आ जाये, तो आपकी कुण्डलिनी हम ठिकाने कर देते हैं।

क्योंकि ये प्रेमस्वरूपिणी है। इसका आपसे अत्यंत प्रेम है। और जब मनुष्य अत्यंत प्रेम किसी से करता है, तो वो क्या चाहता है? कि यही प्रेम सारे संसार में हो। क्योंकि प्रेम देने का जो अत्यानन्द है, वो चाहता है कि वो भी अपनाएँ, और वो भी अपनाएँ, और वो भी अपनाएँ। सब कुछ हम जिस आनन्द के लिये कर रहे हैं, वो सिर्फ इस प्रेम के प्रकाश से ही है। ... (अस्पष्ट) आपका दीप जलाया जायेगा, लेकिन उसको छुपा के रखिये। बहुत बड़े काम के लिये आप चुने गये हैं। आप दिव्य लोग हैं, हज़ारों। हज़ारों लोग चुने गये हैं। बाद में ये न कहना कि 'माँ, यह नहीं बताया, वह नहीं बताया।' सब चीज़ हम बताने के लिये तैयार हैं। और आपके स्थान पर बताएँगे और हर तरह का आपको संरक्षण देंगे। ये नहीं कि आप जंगलों में भाग जाईये, संसार से। कोई ज़रूरत नहीं। आपको कोई भी एबनॉर्मल (abnormal) बात करने की ज़रूरत नहीं। घर-गृहस्थी में, बाल-बच्चों में ही आपके अन्दर ये कार्य होने वाला है।

और बहार आ गयी है और बहार की खबर आपको है नहीं। फूलों की सजावट जरूर होनी चाहिये। आप लोग मेरे सामने बैठे हैं, मुरझाई हुई कली जैसे। मैं चाहती हूँ कि किस तरह से आपके हृदय में दौड़ करके उसकी सुगंध मैं बाहर फैला दूँ। और फिर आप ही एक दूसरे को दे सकते हैं। अहाहा, अहाहा! सृष्टि में जो सबसे सुन्दर वस्तु है, वो मनुष्य है। बहुत ही आह्लाददायी। और इस वाइब्रेशंस (vibrations) को जानने वाली और इस प्रेम को जानने वाली, इस आनन्द को जानने वाली, अपनाने वाली, एक ही चीज़ है, वो है मनुष्य। ऐसे सुन्दर मनुष्य के हृदय में मैं यही चाहती हूँ कि उस आनन्द के दर्शन हों। और फिर वो आनन्द से तादात्म्य पाएँ।

आप लोग मेरी ओर हाथ करके बैठिये। आप में से कुछ लोगों के हाथ में से ठण्डा-ठण्डा सा, जैसे कि कोई एयर कंडीशनर (air conditioner) से आता है, ऐसी ठण्डक सी आयेगी। सब लोग अपने ब्रेन (brain) की ओर देखें। बुद्धि में आप देखियेगा कि कोई विचार नहीं आ रहा है, विचार ही नहीं। लेकिन आप होश में हैं, पूरे होश में हैं। आप देखियेगा, आपकी आँखें खुली हैं।