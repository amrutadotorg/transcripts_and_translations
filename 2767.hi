16 मार्च 1997
Mahashivaratri Puja
New Delhi (भारत)
Talk Language: English, Hindi | Transcript (Hindi) - Draft | Translation (English to Hindi) - Draft

[Orignal transcript Hindi talk, scanned from Hindi Chaitanya Lahari][Translation from English to Hindi]

[Orignal transcript Hindi talk, scanned from Hindi Chaitanya Lahari]

आज हम लोग शिवजी की पूजा करने जा रहे हैं। शिवजी के स्वरूप में एक स्वयं साक्षात सदाशिव हैं और उनका प्रतिबिम्ब शिव स्वरूप है। यह शिव का स्वरूप हमारे हृदय में हर समय आत्मस्वरूप बन कर स्थित है। यह मैं नहीं कहूँगी कि यह पहले से ही प्रकाशित है। जब कुण्डलिनी का जागरण होता है, तो यह शिव का स्वरूप प्रकाशित होता है और यह हमारी नाड़ियों में प्रकाशित होता है। इसका प्रकाश हमारे मस्तिष्क में आता है। पहली मर्तबा हमारे हृदय का और हमारे मस्तिष्क का योग घटित होता है। नहीं तो, सर्वसाधारण तरह से मनुष्य की बुद्धि एक तरफ और उसका मन दूसरी तरफ दौड़ता है। योग घटित हो जाने से जो प्रकाश हमारे अन्दर आत्मा से प्रकटित होता है, वह चैतन्य स्वरूप बन कर हमारे हाथों और तालु से प्रवाहित होता है। यह तो आप लोग जानते हैं।

पर आगे की बात समझने की यह है कि जब यह प्रकाश हमारे अन्दर आता है तो धीरे-धीरे हम देखते हैं कि हमारी जिन्दगी बदलने लगती है, हमारे अन्दर का क्रोध और हमारे जो षटरिपु हैं, वे खत्म होने लगते हैं। धीरे-धीरे सब चीजें गिरती जाती हैं और मन में श्रद्धा प्रस्थापित होती है। श्रद्धा से त्यागबुद्धि जागृत होती है, और फिर किसी भी चीज का महत्व नहीं रह जाता।

अब शंकर जी की जो हमने एक आकृति देखी है, एक अवधूत, पहुँचे हुए, एक बहुत बड़े औलिया हों, उस तरह के हैं। उनको किसी चीज़ की सुध-बुध नहीं, बाल बिखरे हुए हैं, जटाजूट बने हैं। बदन पर कौन से कपड़े पहने हुए हैं, इसका कोई विचार नहीं। यह सब सजाने-संवारने का काम उन्होंने नारायण को, विष्णु को दे दिया है। वे स्वयं मुक्त हैं। व्याघ्र का चर्म पहन कर घूमते हैं और उनकी सवारी भी नन्दी की है, जो किसी तरह से पकड़ में नहीं आ सकते। कोई घोड़े जैसे नहीं कि उनमें कोई लगाम हो। जहाँ नन्दी महाराज जायें, वहाँ शिवजी चले जाएँ। उनको कभी यह ख्याल नहीं आता कि लोग क्या कहेंगे, दूसरों का क्या विचार होगा? हम अगर ऐसे कपड़े पहनकर और नन्दी पर बैठकर इधर-उधर भटकें तो लोग हमें क्या कहेंगे? क्योंकि वो अपने ही अन्दर समाये हुए हैं, अपनी ही खुशियों में बैठे हुए हैं। उनको संसार से यह मतलब नहीं है कि दुनिया हमें क्या कहेगी, लोक-लाज क्या होती है।

इनके विवाह का वर्णन भी आपने सुना होगा कि जब ये विवाह करने आए तो श्री विष्णु ने जब देखा तो उन्होंने सोचा कि ‘यह क्या दूल्हा मेरी बहन के लिए आया है, बेकार सा! इससे कैसे मेरी बहन शादी करेगी?’ लेकिन पार्वती जी जानती थीं कि उनके योग्य यही पति हैं, जो एक मस्त-मौला आदमी हैं। किसी चीज़ की उनको कद्र नहीं है। जब आदमी सब चीज़ों से ऊपर उठ जाता है, तो उसके लिए सब कुछ एक किंचित पदार्थ हो जाता है। उसका ध्यान इस ओर नहीं जाता।

यह शिवजी का जो अवतार हम लोग देखते हैं, हमें बहुत प्यारा लगता है, मोहक लगता है। लेकिन जब सहजयोगियों में शिवजी का प्रकाश आ जाता है तो उनका भी जीवन बदलने लगता है। मैंने देखा है कि जैसे पहले सहजयोग में आए, औरतें भी, आदमी भी, सब सजना-धजना शुरु कर देते थे। सारा ध्यान इसी में रहता था कि आज क्या पहनें, कल क्या पहनें। और आजकल तो इसका प्रादुर्भाव बहुत हो गया है क्योंकि सब जगह बहुत सारे सौन्दर्य प्रसाधन गृह निकल आए हैं। पर जब आपके अन्दर से निखार, आपके सौन्दर्य का, इस प्रकाश से आता है तब इन सब चीज़ों का कोई महत्व नहीं रह जाता।

उसी तरह आराम। आराम भी एक तरह से आत्मा का ही आराम मनुष्य खोजता है। इसमें जो परदेशी लोग हैं, इनको देखिए, ये बड़े-बड़े घरों में रहते हैं, इनके पास मोटरें हैं, सबकुछ है, रईस हैं। पर यहाँ आते हैं तो हर जगह समा जाते हैं। पर हिन्दुस्तानियों का यह हाल नहीं है। हिन्दुस्तानी अब भी जहाँ जाते हैं उनको बाथरूम साथ जुड़ा हुआ चाहिए। स्वभावतः मुझे आश्चर्य होता है कि अपने गरीब देश में भी लोगों में अभी काफी कामनाएँ बची हैं।

हमें लोगों ने कहा कि माँ, आश्रम के लिए एक बड़ी सी जगह ले लें। हमारे हिन्दुस्तानी कभी आश्रम में रहते नहीं। अब यह आश्रम जब हम लोगों ने बनाया, इतनी मेहनत से, खर्च करके, तो इसमें रहने के लिए कोई तैयार नहीं। हमने कहा, “बाबा हम तुमको तनख्वाह देते हैं, तुम रहो।” पर तैयार नहीं। मेरा जो जन्मस्थान है, छिन्दवाड़ा में, उस घर के लिए इतना रुपया-पैसा खर्चा किया और मैंने कहा, “जो रिटायर हो गए हैं, वहाँ रहें।” बड़ी अच्छी आबोहवा है, पहाड़ी स्थान है, कोई रहने को तैयार नहीं। सब अपने आराम को सोचते हैं।

इन लोगों में (विदेशियों में) यह बात नहीं है, वे लोग आश्रमों में बड़े सुख से रहते हैं। ‘मेरा घर, मेरी जगह, मेरी बीवी, खाना बनना चाहिए, यही खाना खाएँगे।’ हम लोग इतने स्वाद में उलझे हुए हैं। हिन्दुस्तानी खाना भी शौक से खाते हैं। मुझे मालूम है कि जब हिन्दुस्तानी कबेला आते हैं तो अपनी रोटियाँ, परांठे, अचार-वचार बाँध के लाते हैं क्योंकि उनके जीभ से नहीं उतरेगा। सब जीभ में ही फँसा हुआ है। तो ध्यान करने से जब तक ये चीजें छूटेंगी नहीं, तो आप धर्म से परे नहीं जा सकते।

त्याग में भी हम लोग कम पड़ जाते हैं। इस बार इन्होंने कहा कि माँ, आप इतनी बड़ी जमीन ले रही हैं, इतना खर्चा कर रहे हैं, तो पूजा के लिए थोड़ा सा ज्यादा पैसा कर दो। न जाने कितनी चिट्ठियाँ मेरे पास आईं कि आप पूजा का पैसा कम कर दीजिए। अरे भई, एक बार दिल्ली में पूजा हो रही है, उसमें भी चिट्ठियों पर चिट्ठियाँ! पान खाकर लोग फेंक देंगे लेकिन पूजा में पैसा देना जरूरी है! आज आधा मण्डप खाली है, क्योंकि पूजा का पैसा नहीं देना। फोन करते हैं कि हमारी पूजा माफ कर दीजिए। अरे भई, आप कोई कम नौकरी हों ऐसा नहीं है। हमारे पति देंगे, मैं नहीं दूँगी। मुझे बड़ा आश्चर्य होता है।

अभी अगर कोई औघड़ गुरु होते तो आप लोगों के सबके बाल मुंडा कर और आपको गेरुआ वस्त्र पहनाकर सर के बल खड़ा कर देते। लेकिन मैं यह नहीं चाहती, क्योंकि सहज की बात है। सब चीज़ सहज में आनी चाहिए। हमारी माँ का मुझे मालूम है कि छः साड़ियों से सातवीं साड़ी उनके पास हो जाए तो दे डालती थीं। पर यहाँ भी लोग आते हैं कबेला में तो आश्चर्य होता है कि उन्हें अलग से कमरा चाहिए, घर चाहिए, अलग से रहेंगे, सबके साथ नहीं रहेंगे। जो सब के साथ मिलकर रह नहीं सकता, वह सहजयोगी नहीं है। वो अभी भी सोचता है कि मैं कोई विशेष हूँ, मेरा अलग इंतजाम होना चाहिए। वो सहजयोगी नहीं हो सकता। वो नाम मात्र का सहजयोगी है।

जो शंकर जी का भक्त है, उसको शंकर जी जैसा होना है। कहीं भी सुला दो, कहीं भी बैठा दो, कुछ भी खाने को दो, उसको किसी चीज़ से कोई मतलब नहीं है। ऐसा ही आदमी, हम कह सकते हैं, सहजयोगी है, जिसमें शिवजी का प्रादुर्भाव हो गया। अपने ही अन्दर यह प्रयत्न करना चाहिए कि हम क्या-क्या चीज़ छोड़ सकते हैं। जब तक यह मस्ती आपके अन्दर नहीं आएगी, तब तक आपको शिवजी का भक्त नहीं कह सकते। माफ कर देने से आप उस पद को प्राप्त नहीं कर सकते। शिवजी से हर समय माफी माँगनी चाहिए, हर समय क्षमा माँगनी चाहिए, क्योंकि पग-पग हम ऐसे काम करते हैं जो हमें नहीं करना चाहिए। उनसे क्षमा माँगनी चाहिए कि, ‘हे शम्भो, हमें क्षमा कर दें। हम यह गलती करते हैं, हमारे अन्दर ये जरूरतें हैं, हमको यह चाहिए, हमको वह चाहिए।’ जब तक ‘चाहिए’ अपने अन्दर है, तब तक आप परमात्मा से क्षमा माँगें।

‘मेरा घर, मेरी बीवी’ – इस तरह एक अधिकार की भावना जो हमारे अन्दर है, इसको जब हम छोड़ नहीं सकते तो हम शिवजी के भक्त नहीं हो सकते। आश्चर्य की बात है कि परदेश के लोगों ने तो इतना पा लिया, जिन्होंने कभी सुना भी न था शिवजी का नाम, और हम लोग अभी भी उसी में चिपके हुए हैं! शिव होने का मतलब यह है कि सर्वथा ही दुनिया भर की जो हमारे अन्दर लोलुपता है, जो हमारे अन्दर नफरत है, जो हमारे अन्दर दुष्टता है, उसको छोड़ देना है।

सहज जो है, वह है तो बहुत सरल और इसलिए बहुत कठिन है। अगर कोई डण्डा लेकर खड़ा हो और कहे कि ‘चलो सब बाल मुंडाओ, गेरुए वस्त्र पहनो, १४ दिन तक भूख हड़ताल,’ तो हो गया, उसमें ठीक हो जाते हैं। पर जो सहज है, उसको अपने हृदय से, अपने मन से, अपनी बुद्धि से स्वीकार करके और उसमें अपनी ही ताड़ना करना, अपने को ही ठीक करना, ‘मैं ऐसे क्यों करता हूँ? ऐसा मुझे करना चाहिए क्या?’ इसमें बहुत कुछ छूट जाएगा और इससे एक तरह से आप अपने को पाइएगा कि आप समर्थ हैं। आपको कोई चीज़ की गरज नहीं, आपको कोई चीज़ की इच्छा नहीं, बस बैठे हैं आराम से। और आश्चर्य की बात है कि जब चैतन्य यह जानता है कि आपको कोई चीज़ की गरज नहीं, तो आपके सामने थाली परोस कर लाता है।

आज शिवजी का हम लोगों ने इतना आह्वान किया है, और उनको ऐसे ही लोग अच्छे लगते हैं जिन्होंने यह सब छोड़ दिया है। यह सब व्याधियाँ हैं हमारे अन्दर। हमारे यहाँ सन्यास बाह्य का नहीं माना जाता, अन्दर से; अन्दर से आप सन्यस्थ हो जाएँगे और सन्यस्थ होने पर किसी भी चीज़ की कामना नहीं रह जाती। जहाँ हैं वहीं मस्त बैठे हैं।

नाथ लोग थे, वे भ्रमण करते थे, दुनिया भर में जाते थे और उन्होंने बहुत कुछ लोगों को शिक्षा दी। मैं तो हैरान हुई कि ये लोग कहाँ-कहाँ पहुँचे थे। मैं कोलम्बिया गई थी तो वहाँ पता हुआ कि बोलीविया में ये लोग आए थे! और उस वक्त तो पैदल ही लोग जाते होंगे! रूस में, रूस के और भी देशों में इनका भ्रमण हुआ। और कैसे करते थे, कहाँ रहते थे, क्या पहनते थे, कुछ पता नहीं। क्योंकि वो दशा आ जाती है, फिर आप एक चमत्कारपूर्ण इन्सान हो जाते हैं। जैसा हम जानते हैं कि शिरडी के साईनाथ, कहीं भी उद्भव होता है उनका, वे कहीं भी आते हैं, कहीं भी किसी की मदद कर देते हैं। ऐसे लोग अमर हो जाते हैं क्योंकि उनकी मारने वाली जो वृत्तियाँ हैं, वे खत्म हो गईं, फिर वो अमर हो जाते हैं। और इसी अमरत्व को प्राप्त करना ही शिवजी की पूजा है।

[Translation from English to Hindi]

आज मैं आपको बताऊँगी कि जब आपको आत्मसाक्षात्कार होता है तो हमारे अन्दर क्या घटित होता है। यहाँ (आज्ञा चक्र पर) ग्यारह रुद्रों का स्थान है। वे श्री शिव की शक्तियों के अंश हैं और हमारे अन्दर जीवन के प्रति जो मिथ्या विचार हैं, उन्हें निकाल फेंकने के लिए वे सब प्रयत्नशील रहते हैं। जब कुण्डलिनी की जागृति होती है तो वे सब जागृत हो जाते हैं।

मान लीजिए हममें अहं है, तो बुद्ध इसको नियंत्रित करेंगे और यह देखेंगे कि अपने अहं से आपको सदमा पहुँचे। आप हैरान हो जाते हैं कि आप किस प्रकार इतने अहंकारी, अपमानजनक और ओछे हो सकते हैं। परन्तु जब यह रुद्र जागृत नहीं होता, जब इसमें प्रकाश नहीं होता, तब आप अपने कार्यों को न्यायसंगत ठहराने लगते हैं। आप सोचते हैं कि जो भी कुछ आप करते हैं, वह ठीक है। इसके लिए रुद्र रूपी बुद्ध का जागृत होना आवश्यक है। इसके विपरीत, यदि आप अहंकारी बनते चले जाएँ तो आप पूर्णतः आक्रामक (दाईं ओर के) व्यक्तित्व बन जाएँगे।

इसी कारण मोहम्मद साहब ने कहा था कि जूतों से अपने अहं की पिटाई करो। यह अहं वास्तव में आपके मस्तिष्क का विस्फोट कर सकता है। परिणामस्वरूप, मैंने देखा है कि लोग 'यप्पीज़ रोग' से ग्रस्त हो जाते हैं, जिसमें चेतन मस्तिष्क बिल्कुल बेकार हो जाता है। व्यक्ति चेतन अवस्था में हिल-डुल नहीं सकता। यह रोग इतना भयंकर है कि व्यक्ति रेंगने वाले जीव की तरह से हो जाता है।

अतः यदि आप अपने अहं का ध्यान नहीं रखते, इसे नियन्त्रित नहीं करते, इस पर आपको पश्चाताप नहीं होता, तो आपको परेशानी हो सकती है। सहजयोग में हमें विश्वास है कि आपको आत्मसाक्षात्कार प्राप्त हो गया है और आप गलतियों से परे हैं, पर यह सच नहीं है। अपनी गलतियों पर हमें पश्चाताप होना चाहिए। अंग्रेजी में एक शब्द है ‘सॉरी’ (sorry)। यह खेद भी अर्थहीन है, इसमें कोई गहनता नहीं। 'मुझे खेद है' कहते हुए आपको देखना चाहिए कि आप ऐसा क्यों कह रहे हैं और कौन सी त्रुटि का सुधार होना आवश्यक है।

आज की पीढ़ी में भयानक अहं विकसित हो गया है क्योंकि हमारी सारी आर्थिक उन्नति ने, औद्योगिक विकास ने हमें एक मार्ग दिया है कि हम अपने अहं को विकसित करें। इस प्रकार हम अहं को बढ़ावा देने लगते हैं तथा दाईं ओर की समस्याएँ आरंभ हो जाती हैं।

तब प्रतिक्रिया के रूप में इसका प्रभाव बाईं ओर पर पड़ता है। श्री महावीर बाईं ओर के रुद्र हैं। अहंवश होकर लोग पापमय, अनुचित कार्य करते हैं जो श्री गणेश के विरुद्ध हैं। श्री महावीर जी की शक्तियाँ नियंत्रण करती हैं। उन्होंने सभी प्रकार के नर्कों का वर्णन किया है तथा आपको डराने के लिए बताया है कि आप नर्क में जाएँगे। परन्तु इससे कोई लाभ नहीं होता और लोग बाईं ओर झुकने लगते हैं। तब यह रुद्र मजबूर हो जाता है और ऐसे व्यक्ति को भयंकर उदासीनता (depression) का रोग हो जाता है। अपनी उदासीनता से आप अन्य लोगों को डराने लगते हैं, आप भावनात्मक भय-दोहन (emotional blackmail) करने लगते हैं।

ये दोनों रुद्र बहुत महत्वपूर्ण हैं क्योंकि इन दोनों का सम्बन्ध सीधे हमारी बाईं और दाईं अनुकम्पी प्रणाली (sympathetic nervous system) से है। अतः यह आवश्यक है कि आप इन दोनों रुद्रों के शिकार न बन जाएँ। इन रुद्रों का संतुष्ट होना आवश्यक है। इस प्रकार की उदासीनता आदि रोगों का शरीर पर भी गंभीर प्रभाव पड़ता है, इससे कैंसर तक हो सकता है। सभी प्रकार के मनोदैहिक रोग रुद्रों के प्रभावहीन हो जाने के कारण ही होते हैं।

यह सभी कारण श्री शिव या सदाशिव की शक्तियों के ही अंग-प्रत्यंग होते हैं। श्री शिव करुणा से परिपूर्ण हैं, वे करुणा के सागर हैं। आप यदि उनसे क्षमा माँगें तो वे क्षमा कर देते हैं, चाहे जो भी अपराध आपने किया हो। परन्तु यदि आप सोचते हैं कि आपने जो भी किया, अच्छा किया, तो शिव सब कुछ जानते हैं और वे आपको आपके भाग्य पर छोड़ देते हैं। अतः आपकी अपनी इच्छा शक्ति तथा शिव के आशीर्वाद का बहुत बड़ा योगदान है।

सबसे अच्छी बात तो यह होगी कि स्वयं का सामना करें और समझें कि आप क्या गलतियाँ करते रहे हैं? यदि ऐसा हो जाए, और जितने भी सहजयोगी यहाँ बैठे हैं, मैं आपको बता दूँ, यदि आप स्वयं को सुधार लें और शिव सम बन जाएँ, तो मुझे पूर्ण विश्वास है कि सभी समस्याएँ—राजनीतिक, आर्थिक तथा अन्य सभी प्रकार की समस्याएँ—समाप्त हो जाएँगी।

अब हमारी जिम्मेदारी है कि विश्व की रक्षा करें, एक अत्यन्त सम्माननीय जीवन की सृष्टि करें जो दिखावा मात्र न हो। यह अन्दर से इस प्रकार विकसित हो कि आपकी आत्मा का प्रकाश फैले और पूरे विश्व को प्रकाशित करे। यह समझना अत्यन्त आवश्यक है। यह सब कष्ट, रोग, तथा अन्य सभी समस्याएँ मानव की बनाई हुई हैं। यदि बहुत से सहजयोगी हों, जो सत्यनिष्ठापूर्वक सहजयोग कर रहे हों, तो यह परमेश्वरी शक्ति इन्हें निष्प्रभावित करने का प्रयत्न करती है। इसी कारण आपको आत्मसाक्षात्कार प्राप्त हुआ है। यह केवल आपके लिए ही नहीं है, परन्तु यह पूरे विश्व के लिए है।

यदि आपको मुकाबला करना है तो उत्थान में करें, और किसी चीज़ में नहीं। स्वयं के प्रति भी अत्यन्त विनम्र दृष्टिकोण होना चाहिए ताकि आप समझ सकें कि आपके सभी कार्य ब्रह्माण्डीय समस्याओं के समाधान के लिए हैं। निःसंदेह आप इन समस्याओं का समाधान कर सकते हैं क्योंकि आप ही परमात्मा के माध्यम हैं। यदि मैं अकेली यह सब कार्य कर सकती तो मैंने कर दिया होता, परन्तु मैं यह कार्य करने में असमर्थ हूँ। इसीलिए मुझे आप सब लोगों को यह बताने के लिए इकट्ठा करना पड़ा कि आपको परमात्मा का माध्यम बनना होगा। परन्तु साथ ही साथ आप जीवन का आनन्द ले रहे हैं। आपका हर क्षण आनन्द बन जाता है। यह भी श्री शिव का ही वरदान है।

यही स्थिति आपने प्राप्त करनी है—अपनी भर्त्सना द्वारा नहीं और न ही अपने अहं को बढ़ावा देकर, परन्तु यह देखते हुए कि आप क्या हैं। यही विशेष चीज़ है जिसे आपने देखना है कि आपमें क्या बुराइयाँ हैं और आपको कष्ट आप स्वयं ही दे रहे हैं। इस बात को यदि आप समझ लें तो मुझे विश्वास है कि आप इतनी बहुमूल्य चीज़ बन जाएँगे जो पूरे विश्व के लोगों को, स्वयं को देखने और परिवर्तित होने में सहायक होगी। माँ कुण्डलिनी आपको इस प्रकार आशीर्वादित कर रही हैं कि आप सत्य, प्रेम और आनन्द के मार्ग पर, वास्तव में, एक महान मशाल बन सकते हैं।

परमात्मा आपको आशीर्वादित करें।