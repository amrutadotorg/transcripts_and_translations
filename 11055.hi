10 सितम्बर 1973
Public Program
New Delhi (भारत)
Talk Language: Hindi | Transcript (Hindi) - Draft

मैंने आपसे पहले के भाषणों में बताया था कि सहजयोग में पहली चीज़ जो ज़रूरी है, वो है प्रेम। जो आदमी प्रेम नहीं कर सकता, वो सहजयोग में उतर नहीं सकता। प्रेम के बारे में भी मैंने आपसे थोड़ा-बहुत बताया था। उसके बाद मैंने कहा था—पवित्रता। जो आदमी पवित्रता की भावना नहीं रखता है, वो भी सहजयोग में उतर नहीं सकता। आदिकाल से पवित्रता की भावनाएँ चलती आयी हैं, उन्हीं को लेकर मैंने कहा है।

आज तीसरी बात बतानी है, ख़ासकर आत्मसाक्षात्कारी (रियलाइज़्ड) लोगों के लिये, कि आत्मसाक्षात्कार हमारा नया जन्म है। जब बच्चा जन्मता है—कोई भी बच्चा आप देखिये, संसार की किसी भी जाति का हो, चाहे वो जापानी हो, चाहे अफ़्रीकन हो, चाहे अमेरिकन हो—उस बच्चे में एक चीज़ सब में होती है, और वो है उसकी अबोधिता, उसका भोलापन (innocence)। बच्चे की विशेषता है उसका भोलापन। इसलिये आत्मसाक्षात्कारी आदमी तभी कहलाया जायेगा, जब वो पूरी तरह से भोलेपन में उतर जाये।

वैसे भी जो बहुत चालाक लोग होते हैं, जिनमें चातुर्य बहुत ज़्यादा होता है और जिनकी बुद्धि बड़ी तल्ख होती है, और जो हज़ार आदमियों को ठग लेने, झूठ बोलने और चालाकी दिखाने में बड़े माहिर होते हैं, ऐसे लोग सहजयोग के लिये बिल्कुल बेकार होते हैं। इसलिये जो लोग दुनिया में काफ़ी ठगाये गये हैं और सताये गये हैं, वो सहजयोग के लिये बहुत ठीक हैं। संसार में चाहे वो बहुत यशस्वी लोग न हों, लेकिन सहजयोग में वो बहुत ही ज़्यादा यशस्वी हैं।

अबोधिता एक बहुत बड़ी देन है। यह भी जन्म-जन्मांतर की... (अस्पष्ट)। आप देखियेगा, बहुत से बुज़ुर्ग लोग भी बहुत ही अबोध होते हैं—बहुत भोले-भाले, बहुत सीधे-सादे। और बहुत से छोटे बच्चे भी बहुत चालाक और धूर्त होते हैं। आजकल के ज़माने में जो आदमी दो-चार पैसे लेकर किसी को ठग मारे, वो सबसे बड़ा यशस्वी आदमी समझा जाता है।

एक उदाहरण के तौर पे, जैसे हमारे एक रिश्तेदार थे। हम उनके घर गये। वो अपने को बड़े भारी और बड़े विद्वान समझते थे, और उनकी बीवी बेचारी अनपढ़ थीं। उसको वो कुछ ख़ास नहीं समझते थे। कहते थे, ‘बेवकूफ़ है, ये सारा मेरा पैसा लुटा देगी।’ वो एक पहले दर्जे के कंजूस थे। बताने लगे, ‘देखिये, ये ज़मीन है, ये मकान है, ये पूरा किराये पर ले लिया। तीस साल पहले लिया था और इसका मैं सिर्फ़ सौ रुपया किराया दे रहा हूँ। और ये सारी ज़मीन मेरे कब्ज़े में है और किसी की मज़ाल नहीं कि हाथ लगाये।’ आराम से बैठे हुये हैं। न कहीं जाते हैं, ज़मीन पर दावा लगाकर बैठे हैं। और कहने लगे, ‘मेरी उल्लू बीवी है। उसकी वजह से मुश्किल है, वरना न जाने आज कितने महल खड़े किये होते! अब किराये के मकान में रह रहा हूँ।’ उसको तीन-चार गाली देने में भी उनको कोई हर्ज़ नहीं था। लेकिन वो हमारे रिश्ते में जेठ लगते थे, तो हम चुपचाप बैठे रहे, अब क्या बोलें। इसके बाद उनकी जो बीवी थीं, वो बेचारी चुपचाप सुनकर चली जातीं।

इतने में एक आदमी आया। वो कहने लगा, ‘साहब, देखिये, मैं घर-मालिक की ओर से आया हूँ। घर-मालकिन कह रही हैं कि आपके यहाँ इमली के पेड़ हैं और उन्हें इमली बहुत पसंद आती है। तो आप कहें तो दो रुपये आपको देते हैं, आप हमें थोड़ी इमली दे दीजिये।’
ये बिगड़ गये। ‘वाह! क्या सोचते हो? दो रुपये की इमली कहाँ से आयेगी? पाँच रुपये दो तो देंगे।’ काफ़ी झकझक हुई। उसके बाद अपनी बीवी से कहा, ‘ख़बरदार! ये आदमी ऊपर चढ़ने न पाये। यहाँ से इमली न उतारने पाये।’
बेचारे के सौ रुपये के मकान में वो रह रहे हैं और उसको कम से कम तीन-चार हज़ार रुपये का नुक़सान कर रहे हैं। बड़ा पैसे वाला आदमी है, सब कुछ दे सकता है। अब कहने लगे कि, ‘ऐसा क़ानून (लॉ) आने वाला है कि ये घर मेरा होने वाला है। मेरा इस पे कब्ज़ा होने वाला है।’ इसी के वो इंतज़ार में हैं।

बहरहाल, जब वो चले गये तो उनकी बीवी ने उस आदमी को अन्दर बुलाया। कहने लगीं, ‘तुमको जो इमली मंगवायी है, वो तोड़ लो।’ और उसको देखकर पाँच रुपये निकाल दिये।
उसने कहा, ‘पाँच रुपये क्यों दे रही हो? मुझे ही तो पैसा देना है।’
वो कहने लगीं, ‘अरे भाई, तुम चढ़े, तुम्हीं ने मेहनत करी। इसके पाँच रुपये। और उनको मेरा नमस्ते कहना। जाओ, ले जाओ, भाग जाओ। और कल अगर और चाहिये तो आ जाना, लेकिन बारह बजे के बाद आना, तब ये चले जाते हैं।’
तो उसने ये जवाब दिया, ‘मैं तो इंतज़ार में था कि कब ये खिसकेंगे और मैं इमली तोडूंगा। मैं आपको तो जानता हूँ।’

अब वो अपने को बड़े चालाक, होशियार समझते हैं और सब उन पर हँसते हैं, ‘गधे कहीं के!’ इस तरह जो अक्लमंद लोग हैं, जो अपने को बड़ा चालाक, होशियार और झूठ बोलने में माहिर समझते हैं, वो सब होशियारी जहाँ की तहाँ रह जायेगी। ऐसों का सहजयोग नहीं होने वाला। और कल अगर संहार शुरू हो गया तो ये लोग पहले कटेंगे और भोला आदमी हमेशा बच जाता है।

भोले आदमी में बड़ी विशेषता होती है। मैं स्वयं बहुत भोली हूँ, बहुत लोग मुझे कहते हैं। मेरे घर में तो सब लोग मुझसे, मेरे भोलेपन से परेशान हैं। हमारे घर में एक दिन ऐसा हुआ—ये तब की बात है जब हम दिल्ली में रहते थे, बहुत साल पहले। हम बाज़ार गये थे। वहाँ एक आदमी आया बेचारा, मुझसे कहने लगा, ‘बहुत चोट लग गयी है। और समझ में नहीं आता मैं क्या करूँ? मैं कैसे जिऊँगा?’ मैंने कहा, ‘चलो, मोटर में बैठो तुम।’ उसको घर ले आये। घर पर लाकर हमने उसकी मरहम-पट्टी करी। हाथ फेरा, बेचारा ठीक हो गया। उसको मेरे लिये बड़ा प्रेम आ गया। और वो सुबह से शाम तक, मैं चार बजे उठती तो वो भी चार बजे उठकर वो सब मेहनत करता जो मैं कर रही हूँ।

लेकिन हमारे घर के लोग बहुत व्यवहार-चातुर्य वाले थे। उनका कहना था, ‘पता नहीं कहाँ से चोट खा के आया है। हो सकता है कोई डाकू होगा।’
मैंने कहा, ‘होगा डाकू, पर अब तो बदल गया है न! अब उसका स्वभाव कितना बदल गया है! उस पर विश्वास तो करके देखो।’
कहने लगे, ‘नहीं-नहीं, इसको तो पुलिस में देना होगा। पुलिस को पता करना चाहिये।’ रोज़ उसके पीछे सब लोग पड़े रहे। हमारे भाई साहब भी थे, मेरे पति (हस्बैंड) भी थे, और भी लोग थे। उनकी कॉन्फ़्रेंस हो गयी कि इसको पुलिस में देना ही चाहिये। मैंने कहा, ‘भाई, माफ़ कर दो एक बार। देखो, अगर चोरी करना है तो कर ही लेगा। नहीं करेगा तो ठीक ही है। ऐसी कौन-सी बात है? ऐसा कौन-सा धन हमारे घर के अन्दर पड़ा हुआ है!’

तो उसके पीछे ये लोग पड़े। एक दिन हम शादी में गये। उसको बाहर बिठाकर गये, घर के अन्दर नहीं, कि चोरी कर जायेगा। मैंने कहा, ‘अच्छा भाई!’ हम ज़ेवर पहनकर गये थे। रात को दो बजे के क़रीब आये। सब थक गये थे। मेरे पति भी सो गये, मेरे भाई भी सो गये, मैं भी सो गयी। मैंने ज़ेवर उठाकर बाथरूम में रख दिये। किसी को कोई सोच-विचार नहीं रहा कि घर में चोर है। जब सबेरे उठे तो हमारे पति की पैर की चप्पल ग़ायब। इनका देखा तो पर्स ग़ायब। वहाँ से आगे गये तो कोट ग़ायब। आगे चले, मेरे भाई साहब थे, उनके पाँच सौ रुपये ग़ायब, उनका कोट ग़ायब। उनका तो एक बक्सा-का-बक्सा ही ख़ाली था। और मेरे इतने महँगे ज़ेवर वहाँ पड़े हुए थे, हमारे ख़ानदानी ज़ेवर, एक चीज़ को कुछ नहीं हुआ। इनकी सब चीज़ें उठाकर वो भाग गया, क्योंकि उनके लिये वो डाकू ही था। मेरा सब सामान छोड़ गया और इन सबकी चीज़ें लेकर चंपत हो गया। तो वो लोग कहने लगे, ‘ये आश्चर्य है, हमने तो कुछ किया नहीं।’
मैंने कहा, ‘तुम उसकी जान पर लगे हुए थे न! पुलिस में जाओ, पुलिस में जाओ! तो देखो। उस पर विश्वास करते!’

हम घर पर भी नौकरों पर विश्वास करके देखिये। हम विश्वास इसलिये नहीं करते कि हमारा अपने ऊपर विश्वास नहीं है। दुनिया में सब पर विश्वास रखिये। जितना हम विश्वास करना सीखेंगे, उतना ही इंसान आप पर विश्वास करेगा। लाख में से एकाध आपको ठगेगा। हमको तो कोई ठग ही नहीं पाता। ठगना भी चाहे तो ठग नहीं पाता। और ठग के हम पाते क्या हैं? दो-चार रुपये ही न! कौन-सी गठरी पाते हैं? पाप की ही तो गठरी पाते हैं।

मुझसे यहाँ पर भी बहुत से लोग होशियारी दिखाते हैं। बातें इधर-उधर की करते हैं। जितनी मैं भोली हूँ, उतना ही मेरे अन्दर जो है, वो बड़ा है। मैं किसी चक्कर में नहीं आती। बड़ा मुश्किल है मुझे चक्कर में डालना। कोई कुछ भी कहे, मैं चक्कर में नहीं आने वाली, हालाँकि मैं हूँ बहुत सीधी-सादी। इसकी वजह ये है कि जो आदमी आत्मसाक्षात्कारी होता है और जो अपने चित्त को लिये बैठा है, वो कहीं उलझता ही नहीं। आपने मेरे साथ चालाकी की तो वो जो दिव्य शक्ति है, वो उसे उधर-का-उधर घुमा देगी। कोई आदमी मेरे साथ चालाकी करेगा ही, वो फट से उसे घुमा देगी।

इसी का एक और उदाहरण देती हूँ। रामकृष्ण परमहंस की पत्नी, शारदा माँ, बिल्कुल भोली-भाली थीं बेचारीं। एक बार दोनों जंगल से जा रहे थे। रामकृष्ण तो आगे चले गये, वो पीछे रह गयीं। तो चोरों ने सोचा कि चलो, कोई औरत मिल गयी, पकड़ो इसको। तो वो उनके साथ हो लिये।
उन्होंने कहा, ‘भाई, तुम आ गये! अच्छा हो गया। तुम्हारे दामाद (रामकृष्ण) जो हैं, सामने चले गये और मैं अकेली रह गयी। चलो, तुम मेरे भाई आ गये, मेरे बाप आ गये, मेरे लिये बड़ा अच्छा हो गया। अब तो कुछ आराम हो गया, नहीं तो मैं सोच रही थी कि अकेले मैं रास्ता कैसे ढूँढूँगी। चलो भाई, तुम्हारा क्या नाम है? अच्छा, तुम मेरे भैया हो। तुम मेरे बाप हो।’
वो लोग कहने लगे, ‘हम तो इसको पकड़ के ले जा रहे थे, ये तो हमको बाप-भाई बना रही है!’
वे उसके सीधेपन और भोलेपन से इतने रीझ गये कि वो उसको घर ले गये और ज़िंदगीभर अपनी लड़की की तरह रखा और रामकृष्ण को अपने दामाद जैसा माना। वो चोर और डाकू लोग भी प्यार पहचानते हैं। साँप, शेर और गीदड़, ये सब प्यार पहचानते हैं। क्योंकि शेर अपने बच्चे को नहीं खाता, साँप अपने बच्चे को नहीं काटता। भोलापन हमेशा मदद करता है। जो आदमी भोला होता है, दुनिया हमेशा उसकी मदद करती है।

इसका एक आधुनिक उदाहरण देती हूँ। एक साहब कस्टम में थे। भोले-भाले थे, बोलते बहुत थे। भोले लोग कभी-कभी ज़्यादा बोलते भी हैं क्योंकि उनमें चालाकी नहीं होती। तो वो आकर एक कस्टम ऑफिसर को बताने लगे, ‘अरे साहब, मैं अमेरिका गया था, वहाँ से कैमरा लाया हूँ। ऐसा कैमरा है, किसी को देखना है?’ और दिखाने लगे, जबकि यहाँ लोग अपना कैमरा छुपाते हैं। फिर बताने लगे, ‘मैं वहाँ से डायमंड रिंग लेकर आया। किसी को देखना है? देखो, मैं लाया हूँ।’
वो इतने भोलेपन से बोलने लगे कि उस कस्टम ऑफिसर ने सोचा, ‘ये ऐसे ही डींग मार रहा है। ये क्या लाया होगा! मुझे बेवकूफ़ बना रहा है। जो सच में लाया होगा, वो ऐसी बात क्यों करेगा?’ तो कहने लगा, ‘अभी जा, मेरा सिरदर्द कम होगा।’ और दूसरा आदमी जो छुपाकर और इधर-उधर देखकर आयेगा, उसको कहेंगे, ‘आइये इधर, आपके पास क्या है?’ भोले आदमी पर वैसे भी मनुष्य को तरस आता है। अगर कोई भोले आदमी को सताता है तो उसकी आहें इतनी लगती हैं कि डर से भी आदमी सताना भूल जाये। और जो भोले आदमी को सताता है, उसे जन्म-जन्मांतर तक उसका फल भोगना पड़ता है। इसलिये भोला आदमी सबसे श्रेष्ठ है।

जो आदमी बहुत ज़्यादा किसी चीज़ में उलझता है, आप देखियेगा, अधिकतर ऐसा होता है कि जब भी आदमी को कोई बुरा काम करना होता है, वो बड़ा गंभीर (सीरियस) हो जाता है। हमने एक साहब को देखा है, जिनकी आदत थी रिश्वत (ब्राइब) लेने की। वो मेरे पति से कहते थे, ‘तुम घटिया टाइप हो, तुमको तो पैसा लेना ही नहीं आता।’ लेकिन मैंने देखा है कि जब उनसे कोई आदमी मिलने आता और पैसे के लेन-देन की बात करने वाला होता, तो वो एकदम गंभीर हो जाते थे। हँसते-खेलते इंसान एकदम गंभीर! समझ जाओ, कुछ-न-कुछ रिश्वत की बात है।

एक और साहब थे, उन्हें कैबरे में जाने का बहुत शौक़ था। और जब भी कैबरे की बात होती थी, वो बड़े गंभीर हो जाते थे। कहाँ जाना है? कैसे जाना है? कब जाना है? बाक़ी समय हँसते रहेंगे, लेकिन कैबरे के मामले में बिल्कुल योजना बनाकर, गंभीर होकर जायेंगे। अरे, आपको गंभीर ही रहना है तो मंदिर में जाकर बैठो! नहीं, वो वहाँ जायेगा। जो आदमी हँसता-खेलता, हर समय हल्का-फुल्का रहता है, वही सहज है। भोला आदमी नटखट होता है। उसका नटखटपन उसके भोलेपन से आता है।

ये जो अपनी विषय-वासनाओं की ओर दौड़ने की वृत्ति है, यही आदमी को चालाक बनाती है, क्योंकि उसे छुपाने के लिये आदमी चालाक बनता है। आत्मसाक्षात्कार के बाद ये ठीक होता है और हम देख सकते हैं कि, ‘अरे वाह! बेवकूफ़ की तरह कहाँ चले जा रहे हैं?’ हम अपनी ओर देख सकते हैं, अपनी बेवकूफ़ियाँ देख सकते हैं, अपने साथ खिलवाड़ कर सकते हैं, अपने साथ नटखटपना कर सकते हैं। भोला आदमी अलिप्त होकर मज़ा देखता है, ‘क्या अजीब हालत है साहब, समझ में नहीं आता!’

छोटे बच्चों को देखिये। उनके सामने कोई भी विक्षिप्तता होती है तो वो रोने लग जाते हैं। या फिर वो कोई भी बात सीधी-सीधी कह देते हैं। उनमें कोई लगाव, छुपाव, दुराव कभी नहीं होता। जैसे एक बार किसी ने अपने बच्चे के सामने अपनी पत्नी से कहा, ‘वो साहब आ रहे हैं, लेकिन खाते हैं घोड़े जैसे।’ बच्चे ने सुन लिया। जब वो साहब आकर बैठे तो बच्चा जाकर बार-बार उनकी शक्ल देखे। उसके बाद कहने लगा, ‘मम्मी, ये तो घोड़े जैसे नहीं खाते! आप तो कुछ भी कह रहे थे!’ उसे ये नहीं लगा कि मैं कोई बुरी बात कह रहा हूँ या अच्छी। उसने सीधी-सीधी बात कह दी। जो आदमी अपने ऊपर हँस सकता है, वो सबसे भोला आदमी है।

आत्मसाक्षात्कार के बाद जो आदमी लगन से आता है, वो सज्जनों की संगति को चुनता है। और जो गहराई में नहीं उतरता, वो बहाने ढूँढ़ता है और दूसरी संगतियों में घूमता है। वो हज़ारों बहाने बतायेगा कि ‘आना नहीं हो सका, पार्टी में जाना पड़ा, वहाँ ऐसा था, वैसा था।’ लेकिन जो भोले हैं, वो यहाँ रोज़ आते हैं। क्योंकि सज्जनों की संगति में विषयों की ओर चित्त जाता ही नहीं, उलझता ही नहीं। यहाँ सत्संगति में बैठकर जो मज़ा आयेगा, वो वहाँ पार्टियों में क्या आने वाला है! यहाँ परमात्मा की कृपा बरस रही है और हम कहीं और खींचे चले जा रहे हैं!

दूसरे आत्मसाक्षात्कारी से मिलने में जो मज़ा आता है, ‘आहाहा! आ गये, बड़ा मज़ा आयेगा!’ लेकिन जो लोग अभी पूरी तरह उतरे नहीं हैं, वो अभी भी दुनियादारी में ही लगे हैं—‘करना पड़ता है, जाना पड़ता है, मिलना पड़ता है।’ कुछ नहीं करना पड़ता! आपका चित्त अगर यहाँ है तो आपको आना ही पड़ता है। अगर आप शराबी हैं तो शराबख़ाने में ही मिलेंगे, और अगर आप आत्मसाक्षात्कारी हैं तो सत्संग में। जब मज़े का सारा अर्थ ही यहाँ है, तो और जगह घूमने से क्या मतलब!

जिस तरह एक शराबी अपनी बोतल नहीं छोड़ता, या एक जुआरी अपना खेल नहीं छोड़ता, उसी तरह जब सहजयोग की लत लग जाती है, तो कहीं और मज़ा नहीं आता। लोग कहते हैं, ‘तुम्हारी माताजी से हम बोर हो गये।’ लेकिन आप बोर नहीं होने वाले। आप कहेंगे, ‘चलो तो, देखो तो क्या बात है!’

जब इसका मज़ा लग गया, तो चाहे कोई रोके, हमें तो जाना ही होगा। चाहे हम यहीं बैठे रहें, चित्त तो हमारा वहीं है। नाटक का शौक़ीन जेब में पाँच रुपये न होने पर भी तीन रुपये का टिकट लेकर नाटक देखने जायेगा। हर जगह आप पैसा देकर अपना शौक़ पूरा करते हैं, यहाँ बिन पैसे का शौक़ है! दूसरों में बँट जाने में जो मज़ा आता है, वो और किसी चीज़ में नहीं।

‘लागी नाहीं छूटे,’ पर लगन लगनी तो चाहिये। ये तभी होता है जब आदमी इतना भोला हो कि अपनी ही धुन में चलता रहे। वो भोलेपन से ही बच जाता है। और आदमी भोला तभी होता है, जब वो परमात्मा के हवाले होता है, क्योंकि उसकी सारी योजना बनाने वाला और सब देखने वाला तो वो बैठा है। बच्चा क्यों भोला है? क्योंकि वो अपनी माँ के हवाले है।

हमारे पास भी लोगों से निपटने के और भी हथियार हैं। कोई बिगड़े, नाराज़ हो, तो घुमाओ। लेकिन पहले अपने ऊपर घुमाइये। हो सकता है आपका अपना ही दिमाग़ आपको समझा रहा हो। जब बिल्कुल सब कुछ शांत हो जाये, तब देखिये। मुम्बई में कोई सिनेमा न चलता हो, कोई पार्टी न होती हो, कोई शादी न होती हो, घर में कोई मेहमान न हो—ऐसा दिन तो मेरे ख़याल में कभी नहीं आयेगा। तो आपको अपने अन्दर की मुमुक्षुता (सत्य की प्यास) को ही देखना पड़ेगा।

आप लोगों में से कितने लोग ये सोच रहे हैं कि हमारे हाथ से हज़ारों लोगों का कल्याण होने वाला है? हमारे हाथ से हज़ारों लोग पार होने वाले हैं? और हम जो अभी थोड़े से हैं, हममें से एक-एक आदमी हज़ारों के बराबर होगा। आज ही मेरी बात हो रही थी। कश्मीर में एक लक्ष्मणजी महाराज हैं, बड़े माने हुए हैं। मैं मानती हूँ। पर इतने माने हुए होकर भी, वो आपकी तरह आत्मसाक्षात्कारी तो हैं, पर वो कुंडलिनी जागृति देना नहीं जानते। वो पार करना नहीं जानते। उन्होंने अपना मत बना रखा है, झंडा गाड़कर बैठे हैं। सारी दुनिया उनसे मिलने आती है। पर आप उनसे पूछिये कि किसी के चक्र बताइये, तो मैं जो कहें वो मानूँ। अगर वो ये बता दें कि किसका कौन-सा चक्र पकड़ा है, या ये भी बता दें कि इस आदमी की जागृति हुई है या नहीं, तो मैं जो कहें वो करूँ। उन्होंने मुझे देखकर ये भी नहीं पहचाना कि मैं आत्मसाक्षात्कारी हूँ या नहीं, तब आगे की क्या बात करें! और तुम लोग पहचान लोगे कि नहीं?

मैंने उनको देखकर पहचान लिया कि उनके बाप-दादाओं से लेकर जन्म-जन्मांतर के हज़ारों साल का सारा इतिहास मेरे सामने खुल गया। और उन महाशय जी ने मुझे पहचाना भी नहीं! यहाँ जो कितने ऊँचे लोग बैठे हैं, उनका दुनिया में कोई नाम नहीं। क्यों? क्योंकि आप संसारी लोग हैं, संसार में बैठे हैं। लेकिन जिस दिन आपने संसार से उठकर पूरी सृष्टि में अपना ध्यान नहीं लगाया, तब तक हमारा जीना व्यर्थ हो गया।

एक-एक सहजयोगी उन महानुभावों से बड़ा है, जिनकी हज़ारों कॉलोनियाँ हैं। इसी से सोच सकते हैं कि वो ये नहीं पहचान पाये कि मैं आत्मसाक्षात्कारी हूँ या नहीं, जबकि ये एक छोटा बच्चा भी बता देता है। ऐसे भी लोग हैं जो आत्मसाक्षात्कारी तो छोड़िये, जिनकी जागृति भी नहीं हुई, और लोग उनके पीछे झंडा लगाकर बैठे हैं। कल वो मेरे या आपके सामने आयें तो उनकी हूँ-हूँ हो जायेगी। आप लोग ये सब जानते हैं, इसलिये आपमें नटखटपना आ जाता है। भोला आदमी सब कुछ जान जाता है, इसलिये वो नटखट हो जाता है।

जो अपने को ज़्यादा अक्लमंद समझे बैठे हैं, उन्हें कोई ज़रूरत नहीं ऐसी झूठी बातों पर विश्वास करने की, जब आपके पास सच्चाई है। आपके हाथों में आप जानते हैं। जब जान लिया कि ये आदमी कैसा है, तो काम ख़त्म। जब वो आपके नीचे ही है, तो उसके सामने झुकने का क्या मतलब! इसका अर्थ है कि आप अपने चित्त पर ध्यान नहीं देते। चित्त पर ज़रा भी ध्यान दें, तो देखियेगा कि चित्त विषय की ओर दौड़ रहा है—उसके तिलिस्म (mesmerism) में, उसकी तड़क-भड़क में, उसकी बनावट (artificiality) में।

भोला आदमी बनावट नहीं जानता। उसमें कृत्रिमता बिल्कुल नहीं होती। सारी कृत्रिमता एकदम गिर जाती है—यानी ये भी कृत्रिमता कि हम कुछ हैं, हम हिंदू हैं, हम मुसलमान हैं, सब कृत्रिम है। हम क्या हैं? हम सिर्फ़ आत्मज्ञ हैं, आत्मसाक्षात्कारी हैं। हम एक ही धागे में बँधे हुए हैं और एक ही लहर पर साथ-साथ हँसते हैं और साथ-साथ रोते हैं।

शुरू-शुरू में बुलाना पड़ता है। शराबख़ाने का भी विज्ञापन देना पड़ता है। एक बार आओगे, थोड़ा चस्का लगेगा, फिर ठीक हो जायेगा। चस्का लगने की बात है, सारे प्रश्न हल हो जाते हैं। जब आत्म-निर्भरता आ जाती है, तो महाकंजूस भी पैसों की चिंता छोड़ देता है। टैक्सी वाले से झिक-झिक ख़त्म। सब भगवान के हवाले है। धीरे-धीरे उस आदमी में इतना भोलापन आ जाता है कि वो पूरी तरह से भोला हो जाता है।

देखिये, छोटा बालक पूरी तरह अपनी माँ पर निर्भर होता है। उसे समय पर दूध मिल जायेगा, समय पर उसकी देखभाल होगी। जब एक साधारण मनुष्य की माँ इतना करती है, तब सारे संसार की माँ और सारे संसार का जो पालनकर्ता है, वो हमारा कितना विचार करता होगा! आत्मसाक्षात्कार में आपके साथ दिव्यता होती है। देवता आपके साथ हैं। आपको पता नहीं कि हर एक के ऊपर पचासों देवता मंडरा रहे हैं। वे आपकी रक्षा करेंगे। लेकिन जब देखेंगे कि आप अपने साथ दग़ा कर रहे हैं, तो छोड़कर भाग जायेंगे। जहाँ आपके चैतन्य (वाइब्रेशन) की सुगंध फैलती है, वहीं देवता हैं। सुगंध बंद हुई, तो वे भाग गये।

ये सारी चालाकी आती कहाँ से है? ये हमारे अन्दर इसलिये आती है क्योंकि हम हर समय डरते रहते हैं। यहाँ डरने का कोई सवाल ही नहीं। अगर किसी का कोई चक्र पकड़ गया, तो हम डरते नहीं हैं। हम पड़ोसी से नहीं छुपाते। जब दूसरा हमारा ही अंग-प्रत्यंग हो गया, तो इसमें डरने की क्या बात है! हमारे अन्दर कोई भी दोष हो गया, हम ज़ाहिर कर देते हैं, ‘भाई, हमारा ये चक्र पकड़ा है, इसे निकाल दो।’ क्योंकि हम जिसे दोष समझते हैं, वो हम नहीं हैं। हम तो अविनाशी, निष्कलंक हैं। वो इन चक्रों के दोष हैं।

जो डरपोक होता है, घबराता है, जिसको सारी दुनिया लूट रही है, वो चालाकी करेगा। जो ख़ुद ही राजा बनकर खड़ा है, वो किससे चालाकी करेगा? जिसे किसी से कुछ लेना नहीं, वो क्यों चालाकी करेगा? आप अपने ऊपर देखें। कभी-कभी लोग कहते हैं, ‘माताजी, हम आपके लिये चाँद-सितारे तोड़ लायें।’ पर जब करने पर आता है, तो छोटी-छोटी बातों पर फिसल जाते हैं। ‘मेरा लड़का ठीक हो जाये तो मैं करूँ,’ ‘मेरी लड़की की शादी हो जाये तब मैं ध्यान में आऊँगा’—बस, गये आप काम से! ऐसे संकल्प-विकल्प वही मन करता है जो पूरी तरह आत्मसाक्षात्कार का मज़ा नहीं लेता। जो है, इसी वक़्त है। जो पाने का है, हर क्षण पाने का है।

भोले आदमी में अहंकार नहीं होता। उसे मालूम ही नहीं कि अहंकार क्या चीज़ होती है। उसको बोलो ज़मीन पर बैठ जाओ, बैठ जायेगा। उसका कभी भी अहंकार नहीं दुखता। अगर आपका कहीं भी अहंकार दुखे, तो समझना चाहिये कि आत्मसाक्षात्कार थोड़ा कच्चा है। छोटी-छोटी चीज़ों से लोगों का अहंकार दुख जाता है।

आपने मुझे देखा है, मुझे प्रोटोकॉल बिल्कुल नहीं आता, और अब कभी आने भी नहीं वाला। मैं तो कभी किसी को गले लगा लेती हूँ, कभी किसी को झाड़ भी देती हूँ। लेकिन जब तक मेरे अन्दर प्रेम करने की शक्ति है, तब तक मेरा कुछ नहीं जाने वाला, क्योंकि प्रेम से बढ़कर कोई प्रोटोकॉल सिखाने वाला नहीं है। जो आप हैं, वो आप ही हैं। किसी के कुछ कहने से आप बदलने वाले नहीं। लेकिन इतना ज़रूर होना चाहिये कि आप अपने प्रति सच्चे रहें, अपने साथ चालाकी न करें। असल में हम सुबह से शाम तक ख़ुद को ही ठगते रहते हैं।

अगर आपके हाथ पर चैतन्य नहीं आ रहा है, तो कोई-न-कोई उँगली पर पकड़ है। बीच वाली उँगली नाभि चक्र है, पहली उँगली विशुद्धि चक्र, अँगूठा आज्ञा चक्र, और सबसे छोटी उँगली अनाहत (हृदय) चक्र है। ये सबसे नाज़ुक और भोली होती है। हृदय में जो वास करता है, वो सबसे भोला होता है—भगवान शंकर। हृदय बिल्कुल भोला-भाला होता है। उनको ये भी होश नहीं रहता कि उन्होंने राक्षसों को ही वरदान दे रखे हैं। लेकिन उनके भोलेपन में ही कोई-न-कोई ऐसी गड़बड़ी छूट जाती है जिससे वो राक्षस मारा जाता है। ये भगवान शंकर के भोलेपन का ही भाग है और उनका जो नटखटपना है, वो विष्णुजी में है। इसलिये उनका मेल बड़ा बढ़िया चलता है।

अपने मन को एकदम हल्का रखें। जैसे बच्चे हर हलचल पर दौड़ जाते हैं, वैसे ही हर चीज़ का आनंद लें। जो आदमी भोला, सीधा-सादा, सरल होता है, वही सहजयोग के लिये बना है। मैंने देखा है कि जो बड़े ज्ञानी और विद्वान लोग होते हैं, वो भी बड़े भोले होते हैं। उनके भोलेपन की वजह से ही परमात्मा का दिया ज्ञान उनके अन्दर टिकता है।

अधिकतर बच्चों की संगति में रहा करो, बूढ़ों की नहीं। हमारे यहाँ तो अस्सी साल के लोग भी अठारह साल के हो गये हैं! अपना मन भी बच्चों जैसा सरल रखें, जिससे सहजयोग में बड़ी मदद मिलेगी।

कहने से नहीं होता। मैं कहूँगी, ‘शराब पियो, शराब पियो,’ तो शराब तो मुँह में लग जायेगी, लेकिन ध्यान नहीं लगने वाला। पर जब ध्यान का चस्का लग जायेगा, तब मुझे कुछ कहना नहीं पड़ेगा। इसलिये आपकी इच्छा बहुत ज़रूरी है। आपको इच्छा करनी पड़ेगी, ‘प्रभु, मुझे तेरी लगन लगे, तेरी!’ जैसे-जैसे आदमी यही कहता जायेगा, धीरे-धीरे वो अपने ही अन्दर, अपनी ही गहराई में, अपनी ही सुंदरता में उतरता जायेगा।