17 जानेवारी 1994
Talk to Sahaja Yogis
Madras (India)
Talk Language: English | Translation (English to Marathi) - Draft

आजकाल आपण शब्द-जंजाळामध्ये हरवलो आहोत. आपण मंत्र-पठण करतो, ग्रंथ-पारायण करतो. आपल्यामध्ये शैवपंथी आणि वैष्णवपंथी आहेत. या सर्व गोष्टींना आपण महत्त्व देतो कारण हे सर्व केल्याने आपल्याला मोक्ष मिळणार, अंतिम साध्य, अशी आपली समजूत झालेली असते. या बाबतीत भारतीय लोक तत्पर असतात. ते मूलतः धार्मिक प्रवृत्तीचे असतात. योग्य काय, अयोग्य काय, हे पण ते जाणतात. धर्म आणि अधर्म यांतील फरक पण ते जाणतात. ते काही चुका करतील किंवा धार्मिक शिकवणुकीच्या विरोधात असलेल्या गोष्टींकडे वळतील, पण त्याचबरोबर आपण ही चूक करत आहोत, ही बोच त्यांच्या हृदयात आत दडलेली असते. पण त्या बाबतीत काय करावे, हे त्यांना कळत नाही.

आपण समजून घेतलं पाहिजे की आपल्याला आपल्या पूर्वजांकडून, जे थोर महात्मे, संत आणि अवतारी पुरुष होते, विशेष कृपाशीर्वाद मिळाले आहेत. त्यांनी आपल्या आध्यात्मिक उन्नतीकरिता खूप वेळ आणि श्रम खर्च केले आहेत. त्यांना ऐहिक जीवनाबद्दल आस्था नव्हती. आपल्याकडे विशेषतः दक्षिण भारतातले लोक बरेच धार्मिक प्रवृत्तीचे असतात. मी वाचलेलं आठवतं की शालिवाहनाला काश्मीरमध्ये ख्रिस्त भेटले होते. ख्रिस्तांनी सांगितलं, "मी म्लेच्छांच्या देशांतून आलो (मल-इच्छा म्हणजे वाईट, घाणेरडी इच्छा). त्यांना वाईटाचीच इच्छा असते, चांगल्या गोष्टीची मुळीच नाही. तुमच्याकडचे लोक निर्मळ, शुद्ध आहेत म्हणून मी इकडे आलो." शालिवाहन म्हणाले, "तुम्ही इकडे येऊन काय करणार? तुम्ही म्लेंच्छ लोकांबरोबरच राहून त्यांच्यासाठी काहीतरी करा." आपण आजही जरा वेगळ्या प्रकारचे लोक आहोत. सध्याच्या या भयंकर कलियुगांतही सत्तर टक्के लोक देवावर विश्वास ठेवणारे आहेत. त्यांना देवाबद्दल श्रद्धा आहे आणि भीती पण.

आपल्या लोकांची ही प्रवृत्ती खरं म्हणजे, ज्याला आपण जाणू शकत नाही, त्याच्याबद्दलची भीती आहे. ईश्वर म्हणजे प्रेमाचा व करुणेचा सागर आहे, हे आपण ओळखत नाही. आपण मानवप्राण्यांना त्यासाठी एका विशिष्ट अवस्थेत यावे लागते. आपण देवाला ओळखत नाहीच, पण स्वतःलाही ओळखत नाही. आपण प्रथम आपल्यातील 'स्व'लाच ओळखायला पाहिजे. आपल्या स्वरूपाची ओळख पटल्यावरच आपण ईश्वराला ओळखू शकू.

मी या दक्षिण प्रदेशांत कर्मकांड खूप चाललेलं पाहते. हे सर्व अगदी मनापासून करणारे लोक पाहून मला आश्चर्य वाटलं, पण आपण हे का करतो, हे खरं म्हणजे त्यांना कळत नाही. हे सर्वकाही श्रद्धेने चालतं, पण ती डोळस श्रद्धा नसल्यामुळे त्यातून पदरात काही पडत नाही. या लोकांनी याच्या पलीकडे जायला हवं, हे त्यांना कसं पटवायचं, हा मी विचार करू लागले.

तुमच्याजवळ श्रद्धा हवीच, पण ती श्रद्धा प्रकाशित असायला हवी. जोपर्यंत तुम्ही स्वतः प्रकाशित होत नाही, तोपर्यंत या भक्तीला अर्थ नाही. हा मायक्रोफोनच बघा ना, जोपर्यंत विजेच्या प्रवाहाशी तो जोडला जात नाही, तोपर्यंत त्याचा काय उपयोग होणार? तसंच, जोपर्यंत भक्तीमधून तुम्ही या सर्वव्यापी ईश्वरी प्रेमशक्तीशी, ब्रह्मचैतन्याशी जोडले जात नाही, तोपर्यंत भक्तीला अर्थ राहणार नाही. हा योग व्हायलाच हवा, ही अगदी साधी गोष्ट आहे. तुम्ही पुष्कळ ग्रंथ वाचा, वेदांचा अभ्यास करा, काही उपयोग नाही. जसं तुम्ही डोकं दुखतं म्हणून डॉक्टरकडे गेलात, त्याने औषधाचं नांव लिहून दिलं, तुम्ही वाचलं पण औषध घेतलं नाही.

हे जोपर्यंत तुम्ही समजून घेत नाही, तोपर्यंत तुमच्यासाठीच वाढून ठेवलेलं तुम्हाला मिळणार नाही, कारण केवळ अज्ञानामुळेच या सर्व समजुती आपल्यामध्ये रुजून गेल्या आहेत. केवढं अज्ञान! एवढं अज्ञान म्हणजे बाहेर पडायला वाव नसणारा खड्डाच! खूप पुस्तकं वाचलेले लोक मी पाहिले आहेत; लाख-लाख मंत्र म्हणणारे, उपास-तापास करणारे लोकही असतात, पण त्यांना काहीच मिळालं नाही. ते जास्तच शीघ्रकोपी असतात किंवा त्यांच्या अंतःकरणात आनंद नसतो. ते घरदार, प्रपंच सोडून जातात. त्यांना वाटतं, ‘आपण खूप त्याग केला आहे.’ परमेश्वराला हा मूर्खपणा पसंत नाही. जर परमेश्वर तुमचा पिता आहे, जो करुणा व प्रेमाचा सागर आहे, त्याला तुम्ही दुःखी असलेलं कसं चालेल?

तुम्ही कष्ट का करून घ्यायचे? कष्ट केल्यानेच मोक्ष कसा मिळतो, हे मला तर समजतच नाही. दुसऱ्या दृष्टीने बघितलं तर, जसं कबीर म्हणाले होते की, "जर उपास करून मोक्ष मिळणार असेल, तर आपल्या देशांत उपाशीपोटी असलेले खूप लोक आहेत, त्यांना पण मोक्ष मिळायला हवा. जर मुंडन करून मोक्ष मिळणार असेल, तर बिचाऱ्या शेळ्या, ज्यांचं दर वर्षी मुंडन होतं, त्या तुमच्या आधीच तिथे पोहोचतील." सर्व संतांनी या कर्मकांडावर उपहास केला आहे. त्यांनी वेगवेगळ्या तऱ्हांनी तुम्हाला सांगितलं की या बाह्यातल्या कर्मकांडांचा काही उपयोग नाही. तुम्ही ते सर्व प्रामाणिकपणे करता हे खरं आहे, कारण त्यांतून तुम्हाला मोक्ष मिळवायचा असतो, साक्षात्कार हवा असतो. आई म्हणून मी तुम्हाला सांगते की हे सर्व करायची जरूर नाही. हे सर्व बंद करा. अन्नाला आपण फार महत्त्व दिलं आहे. पहाटे चार वाजतांच उठून मंत्र म्हणायला सुरुवात होते व सर्व घर गजबजायला लागतं.

आणखी एक प्रकार म्हणजे खोट्या गुरूंमुळे तुमच्यावर होणारे परिणाम, प्रभाव. मद्रासमध्ये तर हे फारच आहे. प्रत्येकजण कुठल्या ना कुठल्या गुरूचा गुलाम असतो. कलकत्ता तर त्यापेक्षा भयंकर. प्रत्येकाला कुठल्या तरी गुरूची वा तांत्रिकाची दीक्षा मिळालेली असते. अशा खोट्या गुरूंच्या प्रभावामुळे तऱ्हेतऱ्हेच्या बाधा होतात आणि त्यांची उन्नती होत नाही. त्यांचं लक्ष्मीतत्त्वच बिघडतं. म्हणून ही गरिबी कधीच संपणार नाही, जोपर्यंत या खोट्या व अघोरी गुरूंचा प्रभाव संपत नाही. भारतात सगळीकडे असे गुरू सापडतील.

जसा मुसलमान लोक ‘जेहाद’ करतात, तसं आपण आपल्याबरोबर ‘जेहाद’ करायला निघालो आहोत. आपण आपलाच नाश करत आहोत. उपास करा, हे करू नका, ते करा. परमेश्वराने हे जग तुमच्या सुखाकरता, आनंदाकरता निर्माण केलं आहे. जर तुम्हाला एवढा त्रास करून घ्यायचा असेल, तर त्याला हे सुंदर जग निर्माण करायची काय जरूर होती?

सहजयोगांत तुम्हाला तुमची खरी ओळख झालेली आहे. या परमचैतन्याबरोबर योग झाल्यावर तुम्ही किती उच्च स्थितीवर आहात, तुमच्यात काय काय शक्ती जागृत झाल्या आहेत, हे तुम्ही जाणता. तुम्ही आतून किती सुंदर आहात आणि आपल्या स्वरूपाचा आदर करू लागता. तुमच्यामध्ये अहंकार राहत नाही, पण स्वतःबद्दल योग्य ती समज निर्माण होते. इथे सहजयोगी झालेले इतके लोक बघून आणि अजून पुष्कळ जण सहजयोग करायला उत्सुक असल्याचं पाहून मला फार समाधान झालं आहे. सहजयोगामधून पुष्कळ लोकांचे आजार बरे झाले आहेत. पण त्याहीपेक्षा, तुम्हाला मानसिक शांती मिळाली आहे. मानसिक दृष्ट्या तुम्ही पूर्णपणे संतुलनात येता.

प्रथम तुम्हाला निर्विचार समाधी मिळते व नंतर निर्विकल्प समाधी प्राप्त होते. परमचैतन्याबरोबर तुमचं संधान झाल्यावरच ही अवस्था तुम्हाला मिळते. बंगळूरमधील एक शास्त्रज्ञ टिश्यू-कल्चर करतात. त्यांनी मला सांगितलं की, "मला ५० टक्के यश मिळायचं. मी सहजयोगी आहे, नुसतं उभं राहून मी त्यांना चैतन्यलहरी देतो. आता मला १०० टक्के यश मिळतं." तसाच एक साधा शेतकरी, ज्याला इंग्रजी भाषा मुळीच येत नाही, म्हणाला, "माताजी, मला आता इतकं ज्ञान मिळालं आहे की मला आंतून ते जाणवतं."

म्हणून तुम्ही कोण आहात, ते तुम्ही प्रथम ओळखलं पाहिजे. म्हणजे तुम्ही आता नुसते साधे मानव नाहीत, ही महत्त्वाची गोष्ट लक्षात घ्या. तुम्ही या प्रोग्रामला आलात म्हणजे तुम्ही साधक आहात, विशेष माणसं आहात. मग तुम्हाला आत्मसाक्षात्कार मिळाला, सर्व शक्ती मिळाल्या. त्याकरिता तुम्ही पी.एच.डी. पंडित किंवा आणखी कोणी मोठा अधिकारी असायला हवं, असं नाही. ज्यांना आपण कोणी विशेष व्यक्ती आहोत असं वाटतं, त्यांना हा अनुभव मिळणार नाही.

मी रशियात गेले होते तेव्हा लेनिनग्राडमधील सेंट पीटर्सबर्ग या सगळ्यांत जुन्या विद्यापीठाने माझा सन्मान केला आणि त्या विद्यापीठाच्या दहा लोकांच्या मंडळात मला सभासद केलं. ते पाहून मी म्हणाले, "मी एक साधी गृहिणी आहे, कोणी शास्त्रज्ञ नाही." आईन्स्टाईनला हा मान मिळाला होता. ते म्हणाले, "आईन्स्टाईनने काय केलं? तर त्याने फक्त सृष्टीच्या जड कार्याकडे लक्ष दिलं. तुम्ही जिवंत मानवांवर कार्य करत आहांत."

हे सगळे घटित होणार आहे. तुम्ही आजपर्यंत ज्या अंधारात चालत होतात, त्यांतून बाहेर पडून प्रकाशात यायचं आहे. तुम्हीच तुमच्याकडे बघा आणि स्वतःला ओळखा. सर्वप्रथम, तुम्ही या देशात जन्माला आलात, त्याअर्थी तुम्ही काहीतरी पुण्यच केलेलं असणार. ही केवढी मोठी कृपा तुमच्यावर झाली आहे, याची तुम्हाला कल्पना नाही. तुम्ही जिथे आता बसलात, ती भूमी इतकी पवित्र भूमिमाता आहे की जगात दुसरीकडे इतकी पुण्यवान भूमी नाही. पण तुम्हाला आत्मसाक्षात्कार झाल्याशिवाय या गोष्टीची किंमत व महती समजणार नाही.

हे सत्य आहे. स्वतःबद्दल किंवा दुसऱ्याबद्दल, स्वतःच्या किंवा दुसऱ्यांच्या चक्रांबद्दल सर्व काही तुम्हाला हाताच्या बोटांवर समजेल. हे तुम्हाला एक फार मोठं बक्षीस मिळालं आहे आणि तेच दुसऱ्या लोकांना, ज्यांना अजून ते प्राप्त नाही, देणे हाच त्याचा खरा उपयोग आहे. ही गोष्ट केलीत तर तुमच्या हातून फार मोठे कार्य घडल्यासारखं होईल व साऱ्या विश्वाच्या या मोठ्या सागरामध्ये मिसळून जाल, कारण तीच या सहजयोगाची जिवंत संघटना आहे. मग जगभर तुम्हाला मित्र भेटतील.

तुम्हीच तुमचे स्वतःचे गुरू व्हाल, कारण आता तुमच्या चित्तात प्रकाश आला आहे.

परमेश्वराचे तुम्हाला अनंत आशीर्वाद.

प्रश्न: माणसाच्या आयुष्याचा खरा अर्थ कोणता?

उत्तर: परमेश्वरी कार्याचं साधन बनणे आणि त्याच्या आशीर्वादाने पावन होणे.[Translation in PDF]