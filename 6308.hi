20 मार्च 1998
Birthday Felicitations
New Delhi (भारत)
Talk Language: English | Translation (English to Hindi) - Draft

आरंभ में, आप सभी सत्य साधकों को हमारा प्रणाम। सहजयोग के विषय में आप लोगों ने इतना कुछ कह दिया है कि मेरा हृदय, दूर-दूर से इस अवसर पर आए हुए आप सभी लोगों के प्रति कृतज्ञता से भर गया है।

सहजयोग समझने के लिए यह आवश्यक है कि इस कलियुग में हमें अपनी स्थिति का ज्ञान हो। हम किन परिस्थितियों का सामना कर रहे हैं? हर जगह, हर देश में जिस प्रकार घटनाएँ घटित हो रही हैं, उनके विषय में सोच कर आप परेशान हो जाएँगे। समस्या क्या है? लोगों को इतना अशांत एवं तनावग्रस्त होने की क्या आवश्यकता है? सामूहिक रूप से एवं किसी देश विशेष में, जहाँ भी जाते हैं, आपको एक प्रकार की भ्रांतिपूर्ण स्थिति दिखाई पड़ती है। भयानक! पूरा समाज ही विनाश के भय से चिंतित नज़र आता है। कारण क्या है?

आयोजित तथा अनायोजित सभी प्रकार के धर्म हैं, बहुत से साधु-संत हैं, बहुत सी पुस्तकें लिखी गई हैं कि आपमें कौन से गुण होने चाहिए। परन्तु केवल सत्य साधक (जिज्ञासु) ही देख सकता है कि इस विश्व में इतनी समस्याएँ क्यों हैं और आप किस प्रकार इनके समाधान में सहायक हो सकते हैं। समस्या कहाँ है? समस्या मानव में है। जिस प्रकार वर्णन किया गया है, हम पशु अवस्था से मानव अवस्था में विकसित हुए हैं। निःसंदेह हममें मानवीय चेतना है। इस चेतना में हम सभी प्रकार की चीजें देखने लगते हैं जो अच्छी नहीं हैं, विध्वंसक हैं और परेशान करने वाली हैं। यदि ये आपको परेशान नहीं करतीं तो इसका अभिप्राय है कि आप संवेदनशील नहीं हैं। परन्तु मानव रूप में आप संवेदनशील हैं।

जीवन के हर क्षेत्र में, चाहे वे राजनीतिक हों, आर्थिक हों या कोई और, एक सूक्ष्म समस्या है जिसे लोग नहीं समझते। अब यदि मैं कहती हूँ कि हमारे अन्दर आत्मा है, यह हमारे हृदय में चमकती है, तो आपको मुझ पर विश्वास करने की कोई आवश्यकता नहीं है। परन्तु हमारा चित्त बाहर की ओर है। इसे 'आत्म-विमुख' कहा जाता है, अर्थात हमारा चित्त बाहर की ओर है। इस मानव अवस्था में हमारा चित्त बाहर है, विभिन्न बाह्य वस्तुओं पर। हमारे चित्त को और विकसित होने के लिए कहाँ होना चाहिए? क्या प्राप्त करने के लिए? सर्वप्रथम, अब हमारे चित्त को आत्मा पर जाना चाहिए, आत्म-ज्ञान की ओर जाना चाहिए। मानव के साथ यह घटित होना चाहिए, अन्यथा हमारा चित्त बाहर की ओर है; हमें धन, सत्ता, प्रतिस्पर्धा तथा अन्य सभी प्रकार की चीजों की चिंता लगी रहती है। एक बार यदि किसी प्रकार से आपका चित्त आत्मा की ओर चला जाए, तो आप आत्मा की शक्ति बन जाते हैं। और आत्मशक्ति सर्वोच्च शक्ति है।

सर्वप्रथम आत्मा प्रेम करती है, बिना कुछ आशा किए। बस प्रेम करती है। यह बंधन-मुक्त व्यक्तित्व है जोकि मात्र प्रेम प्रसारित करता है। किसी का कष्ट हो, किसी की समस्या हो, तुरंत यह प्रेम प्रसारित होने लगता है। हृदय में प्रेम प्रसारण की यह शक्ति है, परन्तु हमारा चित्त आत्मा पर न होने के कारण यह कार्यान्वित नहीं हो पाती। राजनीतिक, आर्थिक तथा अन्य प्रकार के प्रयत्नों में भी चित्त बाहर की ओर होने के कारण आप प्रतिस्पर्धा में फँसते चले जाते हैं। आप बहुत योग्य बनते जाते हैं, परन्तु अचानक कोई आपसे भी अधिक योग्य व्यक्ति खड़ा हो जाता है। आपका चित्त यदि बाहर की ओर है तो बहुत से संघर्ष होते हैं, क्योंकि बाहर की ओर रहने वाले चित्त में पावित्र्य नहीं होता। यह चित्त केवल आप पर होता है और वह भी बहुत सीमित अवस्था में। आप यदि केवल अपने पर चित्त को रखते हैं तो आपके कष्टों एवं दुःखों का कोई अंत नहीं होगा। मुझे इन चीजों की बिल्कुल चिंता नहीं होती। यह सत्य है, क्योंकि यह सब महत्वहीन है। संभवतः मेरी रचना ही ऐसी हुई है, ठीक है। परन्तु सहजयोगी भी ऐसे ही बन गए हैं। यह चमत्कार है कि मनुष्य अपना चित्त आत्मा पर ले गया है!

आत्मा पर चित्त ले जाने के पश्चात् आप हैरान होते हैं कि किस प्रकार बिना किसी प्रतिस्पर्धा, बिना किसी लड़ाई-झगड़े के कार्य होते हैं। सर्वप्रथम आपका स्वास्थ्य सुधर जाता है, आप सुस्वस्थ हो जाते हैं। और इस प्रकार बहुत सी समस्याओं का समाधान हो जाता है। विश्व में मानसिक तनाव और गंदे भोजन आदि के कारण ३० प्रतिशत लोग सदैव बीमार रहते हैं।

सहजयोग में लोगों ने समझ लिया है कि आधुनिक आर्थिक गतिविधियों ने किसी को शांति प्रदान नहीं की है। हम अमेरिका को लें। मैं अमेरिका गई, बहुत से अमेरिकन लोगों को जानती हूँ। वे कितने परेशान हैं! उनके परिवार, उनके बच्चे बर्बाद हो गए हैं। सभी बेवकूफी की बातें हो रही हैं। हमारे भारतीय गुरु वहाँ जाकर धन बना रहे हैं। अमेरिका के लोगों को केवल शांति चाहिए, हार्दिक शांति। यह तभी संभव है जब आपका चित्त आपके हृदय पर जाता है, क्योंकि हृदय में आत्मा का निवास है और आत्मा ही शांति का स्रोत है। तो पहला प्रेम है और दूसरी शांति है। आप अत्यंत शांत हो जाते हैं। साक्षी भाव में होकर सारे नाटक को आप एक मज़ाक की तरह से देखते हैं। किसी चीज की चिंता करने की कोई आवश्यकता नहीं। सभी कुछ होता रहता है।

व्यक्ति को यही बनना है—आत्मा बनना है। आत्मा, जो कि आपकी अपनी है, जो आपके हृदय में है और जो प्रेम का तथा शांति का स्रोत है। तीसरी चीज जो आपके साथ घटित होती है, वह यह है कि क्योंकि आत्मा आनंद का स्रोत है, अतः आनंद आपके जीवन में उमड़ पड़ता है। इस प्रकार से यह उमड़ता है कि आपको समझ में नहीं आता कि किस प्रकार आनंद के इस महान सागर से बाहर आएँ। आप इसमें तैरने लगते हैं और इसका पूर्ण आनंद लेने लगते हैं। विश्व भर में जाकर, लोगों के हृदय छूकर आप इस आनंद के सभी तट छू लेते हैं। मैं फिर कहती हूँ कि आत्मा का निवास हृदय में है। यह मस्तिष्क में नहीं रहती। मानसिक गतिविधियाँ आपको आत्मा तक नहीं पहुँचा सकतीं। आत्मा पर चित्त रखने से ही आत्मा को प्राप्त किया जा सकता है और यह घटित होना तभी संभव है जब कुण्डलिनी की जागृति हो जाए।

जीवन के दृष्टिकोण का यह परिवर्तन, यह पूर्ण शांति एवं आनंद आपको इसलिए प्राप्त हुआ है क्योंकि आपका चित्त आत्मा पर स्थित हो गया है। अब आप धन के विषय में नहीं सोचते, धन सहज ही आपको प्राप्त हो जाता है। आप शक्ति के बारे में नहीं सोचते, सत्ता आपको स्वतः ही मिल जाती है। आत्मा की शक्ति ही सर्वोच्च, अत्यंत शक्तिशाली एवं धर्मपरायण है। आवश्यक नहीं कि आप सन्यासी, साधु-बाबा बन जाएँ और सभी प्रकार के कर्मकांड करें। कर्मकांड अनावश्यक हैं। आत्मा का निवास आपमें है। पूर्व जन्मों में आप सभी कर्मकांड कर चुके हैं। इस जन्म में आपने केवल चित्त को आत्मा पर रखना है। यह कुण्डलिनी आपकी अपनी 'आदि माँ' की जागृति द्वारा ही संभव है। जब यह उठने लगती है तो सभी चक्रों को भेदती हुई उनका पोषण करती है, उन्हें संघटित करती है और सिर के तालु भाग (सहस्रार) का भेदन कर परमात्मा के प्रेम की सर्वव्यापी शक्ति से आपका संबंध जोड़ती है। परमात्मा के प्रेम की यह दिव्य शक्ति केवल प्रेम ही नहीं है, यह शांति, आनंद एवं उच्च विवेक भी है। सामान्य मानव के लिए इसे समझ पाना अत्यंत सूक्ष्म कार्य है। यह विकास प्रक्रिया है। आज आत्मा बनने का समय है। वसंत ऋतु का यह वरदान है। लोगों को आत्मा बनना है, नहीं तो उनका अंत न जाने क्या होगा। आज आत्मा बनना अत्यंत आवश्यक है।

सभी संतों, पैगम्बरों, धर्मपरायण लोगों ने इसके विषय में बताया, परन्तु हमने उनकी बातों को तोड़-मरोड़ करके भिन्न मत बना लिए। फिर भी एक सर्वसाधारण बात यह है कि आप आत्मा हैं और आत्मा बने बगैर आप शांति, आनंद और प्रेम प्राप्त नहीं कर सकते। यहाँ उपस्थित सहजयोगियों ने यह सब प्राप्त कर लिया है। वे नहीं सोचते कि वे विदेशी हैं, इस देश के हैं या उस देश के। इस शिविर में सोने, खाने, नहाने आदि का अच्छा प्रबंध नहीं है, फिर भी वे आनंद ले रहे हैं। असुविधाओं की चिंता किसी को नहीं। निःसंदेह किसी देश विशेष के कुछ संस्कार बचे हुए हों, परन्तु वे भी छूट जाते हैं। शनैः-शनैः ये कुसंस्कार उसी प्रकार झड़ने लगते हैं जैसे फल बनने पर फूल झड़ जाता है। फूल की सभी पंखुड़ियाँ झड़ जाती हैं और वह फल बन जाता है। अब आप भी फल बन गए हैं—ज्ञान, विवेक एवं प्रेम के फल। ज्ञान के लिए आपको पुस्तकें पढ़ने की कोई आवश्यकता नहीं। अधिक पढ़े-लिखे लोगों को सहज में लाना कठिन कार्य है। आपको स्वयं मात्र इतना देखना है कि वास्तविकता क्या है? और यह साक्षात्कारित व्यक्ति बन जाने पर ही संभव है। अन्यथा आप विश्व के भ्रम में ही खो जाते हैं।

अब आप धन के विषय में नहीं सोचते, धन आपको सहज ही में प्राप्त हो जाता है। आप शक्ति के बारे में नहीं सोचते, सत्ता आपको स्वतः ही मिल जाती है। कोई यदि आपके साथ ज्यादती कर दे तो भी आप बुरा नहीं मानते। सोचते हैं, 'ठीक है, इसे भूल जाओ।' छोटी-छोटी चीजों के लिए लड़ते रहने का, इनके लिए याचना करने का कोई लाभ नहीं। परन्तु इस स्थिति को पाने के लिए सभी को क्षमा करना आवश्यक है। हो सकता है कोई व्यक्ति असंगत हो, आपको हानि पहुँचाने का प्रयत्न करता हो, 'ठीक है, मैं उसे क्षमा करता हूँ। वह मुझे सिरदर्द देने की कोशिश कर रहा है, परन्तु मैं वह सिरदर्द नहीं लूँगा। मैं उसे क्षमा करता हूँ।' यही महत्वपूर्ण बात ईसा ने कही थी कि आपको क्षमा करना होगा।

मोहम्मद साहब ने भी बहुत कुछ बताया है। मेरी समझ में नहीं आता कि लोगों ने उनकी बातों को किस प्रकार तोड़-मरोड़ दिया! ईसा ने बहुत कुछ बताया, उन्हें भी लोगों ने अपने हिसाब से परिवर्तित कर लिया। सभी ने एक ही बात कही कि, 'आपको आत्मा बनना होगा।' परन्तु उनके कथनों को तोड़-मरोड़ कर बहुत से धर्म बना लिए। धर्म में लड़ने की क्या आवश्यकता है? यदि परमात्मा एक ही है तो धर्म के नाम पर झगड़ा नहीं होना चाहिए।

अब सहजयोग में भिन्न स्थानों, भिन्न देशों, भिन्न आदर्शों से लोग आते हैं। सहजयोगियों की एक महान बात यह है कि वे पावन हैं, उनमें पवित्रता है। सहजयोग में चरित्रहीनता की समस्या नहीं है। कोई भी चरित्रहीन दिखाई नहीं पड़ता। चरित्रहीन, धोखेबाज़, भ्रष्ट यदि कोई हो तो वह सुधर जाता है, क्योंकि आत्मा आपको स्वयं को देखने के लिए प्रकाश देती है कि आपके हित में क्या है। आप यदि चक्षुहीन हैं तो सड़क पर चलते हुए खड्ड में गिर सकते हैं, परन्तु यदि आप अपनी आँखों से देख सकते हैं तो आप जानते हैं कि आपको किस प्रकार चलना है। सहजयोग में यही घटित हो रहा है, लोग जान गए हैं कि किस प्रकार चलना है और किस प्रकार पतन से बचना है। मैंने पतित लोगों को भी देखा है, परन्तु उनके लिए भी मेरे हृदय में प्रेम है, क्योंकि वे अंधे थे। किसी भी अंधे व्यक्ति के लिए आपके हृदय में प्रेम के अतिरिक्त क्या हो सकता है? कोई यदि मुझे गाली भी दे दे तो भी मैं उसे क्षमा कर देती हूँ क्योंकि वे नहीं जानते कि वे क्या कर रहे हैं, वे चक्षुहीन हैं। आप सत्य मार्ग पर खड़े हैं, अतः किसी ने यदि आपको हानि भी पहुँचाई हो तो भी आप उसे क्षमा कर दें।

दूसरी बात यह है कि आत्मा सत्य का स्रोत है, असत्य का नहीं। उदाहरणार्थ, यदि कोई कुगुरु है तो आप तुरंत जान जाएँगे। कैसे? अपनी चैतन्य लहरियों से, अपनी अँगुलियों के सिरों पर, कि यह व्यक्ति झूठा है। मोहम्मद साहब ने बताया है कि पुनरुत्थान के समय आपके हाथ बोलेंगे। किसी भी कष्ट के समय वास्तव में ऐसा ही होता है। अतः यदि आप चाहें तो उस व्यक्ति को टाल सकते हैं और चाहें तो उसे मार्ग पर ला सकते हैं।

विश्व की सारी घटनाएँ केवल यह दर्शाने के लिए हैं कि गलत चीजें तो गलत ही हैं। उदाहरण के रूप में जब हिटलर आया तो उसने लोगों का वध करना शुरू कर दिया। अपनी सत्ता स्थापित करने के लिए उसने सभी प्रकार के उल्टे-सीधे कार्य किए जिन्हें भुलाया नहीं जा सकता। परन्तु उसकी मृत्यु हो गई और आज अचानक, आप देखते हैं कि जर्मनी के लोग कितने प्रबुद्ध हैं। मैं आश्चर्यचकित थी कि किस प्रकार लोग प्रेम एवं परमात्मा के विषय में प्रबुद्ध हैं। ये सभी देश, मैंने देखा है, बहुत अच्छी तरह चल रहे हैं। इतनी तो आशा भी नहीं की जा सकती। आप इंग्लैंड की कल्पना कीजिए, जो भारत आया और वहाँ तीन सौ वर्ष तक राज्य किया। आज वहाँ बहुत से सहजयोगी हैं और जब मैं प्रवचन देती हूँ तो सभागार लोगों से भर जाते हैं। यही चीज मैंने रूस जैसे देशों में देखी है, जो कि प्रजातंत्र होने के पश्चात् पतन के कगार पर थे। प्रजातंत्र हो या साम्यवाद, ये तो केवल 'वाद' ही हैं। उनसे बाहर निकल कर आपको देखना होगा कि यह प्रजातंत्र तो राक्षस-तंत्र बन गया है और साम्यवाद भी असफल हो गया है। क्यों? मूलतः उनमें क्या दोष है? आध्यात्मिकता उनका आधार नहीं है। यह सब बाह्य प्रयत्नों पर आधारित थे और ये प्रयत्न बहुत ही सीमित थे।

अब आप देखें कि विश्व का आर्थिक ढाँचा चरमरा रहा है; हर जगह मंदी है। यदि इतने विशेषज्ञ हैं तो फिर यह मंदी क्यों है, ये समस्याएँ क्यों हैं? लोग कहते हैं कि हमें गरीबी को दूर भगाना है, मैं सहमत हूँ। परन्तु उपहार देकर नहीं, आत्म-साक्षात्कार द्वारा आप यह कार्य कर सकते हैं। इच्छुक लोगों के पास जाकर सहजयोग द्वारा आप उन्हें वैभवशाली बना सकते हैं। आप हैरान होंगे कि वे स्वयं बेहतर कार्य करेंगे और गरीबी को दूर भगाएँगे। विदेशों में लोग पूछा करते थे कि, "श्री माताजी, आप आध्यात्मिक जीवन के विषय में बात करती हैं, परन्तु भारत निर्धन क्यों है?" मेरा उत्तर होता है कि आध्यात्मिकता में वे निर्धन नहीं हैं, धन के मामले में चाहे वे निर्धन हों। जिन लोगों के पास बहुत धन है, क्या वे अच्छे लोग हैं? इसी प्रकार, जो लोग निर्धन हैं, क्या वे कोई अच्छाई नहीं कर रहे ताकि उन पर करुणा की जा सके? जब दोनों ही तरह के लोग दुःखी हैं तो उन्हें परिवर्तित करने के लिए हमें क्या करना चाहिए? जीवन के प्रति पूर्ण दृष्टिकोण ही परिवर्तित कर देना चाहिए।

आत्म-साक्षात्कार के पश्चात् मैंने देखा है कि धनी लोग एकदम निर्धनता को समझने लगते हैं। वे अपना धन दूसरे लोगों के साथ बाँटने लगते हैं। सहजयोग में, आप हैरान होंगे, किस प्रकार लोग एक दूसरे की सहायता करते हैं। परमात्मा की इस सर्वव्यापी शक्ति से हमें यह विवेक प्राप्त करना है। सभी धर्मों में इस शक्ति का वर्णन किया गया है, इसे 'निराकार', 'रूह', 'परम चैतन्य' कहा गया है। आप इसे किसी भी नाम से बुला सकते हैं। एक बार जब आप इस शक्ति से जुड़ जाते हैं तो आशीर्र्वादित हो जाते हैं।

आप मेरे पास कैसे आए? आप सहजयोग में कैसे आए? इसी दिव्य शक्ति ने यह सब कार्य किया। आत्म-साक्षात्कार के बाद आप अपने जीवन के विषय में सोचने मात्र से कि मैं किस प्रकार सहजयोग में आया, किस प्रकार मुझे यह प्राप्त हुआ, आपको लगेगा कि यह शक्ति आपके हृदय पर शांति, प्रेम एवं स्नेह की वर्षा कर रही है। जैसा इन्होंने अभी कहा कि मेरे पास बहुत-सी शक्तियाँ हैं, हो सकता है, मैं नहीं जानती। परन्तु एक बात निश्चित है कि सहजयोगी मेरी सभी शक्तियों को प्राप्त कर सकते हैं।

एक माँ अपने बेटे-बेटियों को अपनी ही तरह से विकसित होते हुए देखना चाहती है। माँ के लिए यह महानतम आनंद है। मेरा जीवन का एक महान स्वप्न है और आज मैं उसकी स्पष्ट तस्वीर देख रही हूँ। मैं एक सर्वसाधारण गृहिणी थी जिसके पास बहुत अधिक धन भी न था। आप जानते हैं कि धन में मेरी कोई रुचि नहीं है। फिर भी मुझे कभी भी समस्या नहीं हुई, क्योंकि मानव के अन्तर्निहित लालच ही सभी समस्याओं को जन्म देता है। एक बार यदि व्यक्ति सबूरी सीख ले तो स्वतः ही लालच छूट जाता है और व्यक्ति पूर्णतः सुखी हो जाता है। परन्तु इसका अभिप्राय यह भी नहीं है कि आप लोग साधु-बाबा या सन्यासी बन जाएँ या सभी कुछ त्याग दें। त्याग के वे दिन चले गए हैं, वे सारे कष्ट आप सह चुके हैं। आप हिमालय में रह चुके हैं, सिर के भार खड़े रह चुके हैं और सभी प्रकार की तपस्याएँ कर चुके हैं। अब इसकी कोई आवश्यकता नहीं है। अब आवश्यकता इस बात की है कि आप अपना चित्त आत्मा पर रखें। यह आपके अन्दर है, आपके हृदय में है। आपको इसे केवल महसूस करना है। यह भावना तभी आ सकती है जब आपकी कुण्डलिनी जागृत हो।

मैं जानती हूँ कि मोहम्मद साहब, ईसा मसीह, अब्राहम या मोजि़ज आदि, जिन्होंने धर्मग्रंथों की सृष्टि की है, ने कभी भी नहीं सोचा था कि लोग आयोजित रूप से धर्म बना कर इस प्रकार चलने लगेंगे मानो वे एक दूसरे के विरोधी हों। परन्तु ऐसा हुआ। यह विरोध दूर करने के लिए आपको उन्हें शुद्ध ज्ञान देना होगा, पुस्तकों का ज्ञान नहीं, शुद्ध ज्ञान। शुद्ध ज्ञान ही विवेक है। इसी विवेक से मैंने कार्य किया है। शैशव काल से ही मुझमें यह विवेक था। इसी विवेक ने मुझे सिखाया कि मानव की जो भी दशा हो, यदि वह प्रेम को महसूस कर सकता है तो उसकी आत्मा जागृत हो जाती है। यह परिवर्तन घटित हो चुका है।

विश्वभर में जिन लोगों ने आत्म-साक्षात्कार प्राप्त किया है, उनके केवल एक प्रतिशत यहाँ उपस्थित हैं, परन्तु जो लोग आज यहाँ नहीं हैं, मैं उन्हें जानती हूँ, और वे लोग मुझे याद हैं। वे साधक हैं और पागलों की तरह से उन्होंने सत्य को खोजा। उन्हें कई कुगुरु मिले और बहुत-सा धन उन्हें बर्बाद करना पड़ा, परन्तु सहजयोग में आकर ही वे सत्य को प्राप्त कर सके! सत्य बहुत सरल है कि आप आत्मा हैं। आप यह शरीर या बुद्धि नहीं हैं, आप आत्मा हैं। यही सत्य है। और उन्होंने आत्मा को प्राप्त कर लिया है। यह सत्य कि 'आप आत्मा हैं', जब आपके अन्दर स्थापित हो जाता है तो कुछ भी न तो आपको हानि पहुँचा सकता है और न ही आपका नाश कर सकता है। आपकी कोई इच्छाएँ भी नहीं रह जातीं। आप में इतना संतोष आ जाता है! ऐसा व्यक्ति न तो किसी की भर्त्सना करता है, न किसी के पीछे दौड़ता है। वह संतुष्ट होता है, पूर्णतः संतुष्ट।

मेरी तीव्र इच्छा थी कि मैं अत्यंत सामान्य जीवन गुजारूँ। आज यह सामूहिक जागृति है। यह किसी व्यक्ति विशेष के लिए नहीं है। मैं जानती थी कि मुझे यह कार्य करना है। लोग कहते हैं कि मुझे इसके लिए कार्य करना पड़ा, परन्तु मैं नहीं सोचती मैंने कुछ किया। मैं तो इसकी एक साक्षी मात्र थी। एक साक्षी के रूप में हर चीज का आनंद लेते हुए मैंने इसे देखा। व्यक्ति के अन्दर का मानव विकसित होना चाहता है, आत्मा बनना चाहता है। तब वह सोचने लगता है कि दूसरों का क्या हित कर सकता है।

सहजयोग शुरू करने से पूर्व मैं सामाजिक कार्य किया करती थी, परन्तु बाद में मैंने महसूस किया कि लोगों को परिवर्तित किए बिना आप भी अन्य सामाजिक कार्यकर्ताओं की तरह से हो जाएँगे। मैं एक अंध विद्यालय में कार्य करती थी। अपने साथ के लोगों को देखकर मैं हैरान थी कि वे किस प्रकार के अटपटे लोग हैं! पदवी का अहम् मात्र मूर्खता है। मेरी समझ में नहीं आता कि किस प्रकार मानव बेवकूफी भरी चीजों के प्रति मरा जा रहा है! केवल एक ही कारण हो सकता है कि वह अभी आत्मा नहीं बना।

पहली बार जब मैं रूस गई तो मेरी सहायता करने के लिए जर्मनी और ऑस्ट्रिया से बहुत से सहजयोगी आए। मैंने पूछा, "आप यहाँ क्या कर रहे हैं?" तो उत्तर मिला कि, "श्री माताजी, हमें कुछ तो करना ही चाहिए क्योंकि हमारे पूर्वजों ने यहाँ के बहुत से लोगों की हत्या की थी।" मेरा हृदय उन्हें धन्यवाद देने लगा। आप देखें कि उनमें क्या परिवर्तन आ गया है। तत्पश्चात् वे सहजयोगी मिस्र गए। मैंने इज़राइल के सहजयोगियों से पूछा कि आप यहाँ क्यों आए? तो वे कहने लगे कि, "श्री माताजी, मिस्र के सहजयोगियों को मित्र बनाना हमारा कार्य है।" आप ध्यान से देखें कि किस प्रकार प्रेम जीवन के सभी भेद-भावों तथा काँटों को निगल लेता है। अपने प्रेम को दूसरों पर कार्यान्वित होते हुए देखना बहुत आनंददायी है।

यदि आप लोगों को उनकी आध्यात्मिक आवश्यकता के अनुसार आध्यात्मिक बुलंदियों तक उठा सकें तो, आप हैरान होंगे, किसी भी प्रकार की कोई समस्या न रह जाएगी। यह एक प्रकार का साम्यवाद है, एक प्रकार का समाजवाद है, एक प्रकार का प्रजातंत्र है। सारी चीजों के ताल-मेल से ही कार्य होता है। कुछ सहजयोगियों ने इस कार्यक्रम का आयोजन करना चाहा। उन्होंने पूछा कि, "श्री माताजी, हमें क्या करना चाहिए?" मैंने कहा, "मैं कुछ नहीं कहूँगी, आपकी जो इच्छा हो आप करें।" और मैं घर में पुष्प सजाने में व्यस्त हो गई। और मुझे पता चला कि उन सहजयोगियों ने सारा कार्य सुंदरतापूर्वक कर दिया है। न कोई लड़ाई हुई, न झगड़ा। किस प्रकार उन्होंने यह सब कर दिया? सहजयोग मानव के सारे वातावरण को, उसके दृष्टिकोण को, उसके प्रयत्नों को परिवर्तित कर देता है और सभी कुछ आनंददायी हो जाता है।

अब जब इतने सहजयोगी हो गए तो मैंने उनसे बताया कि मैं कुछ लोगों की सहायता करना चाहती हूँ जो मिट्टी के बर्तन बनाते हैं। तो उन्होंने कहा, "श्री माताजी, ठीक है, आप उनसे बर्तन मँगवाएँ, हम इन्हें बेचेंगे।" आप हैरान होंगे कि अब इन लोगों के पास रहने के लिए घर हैं और अब ये अच्छी तरह से जीवन बिता रहे हैं। तो, एक प्रकार से, यह समाजवाद है कि आप समस्या को देखते हैं और सामूहिक रूप से इसका समाधान करना जानते हैं।

प्रेम आपको विवेक प्रदान करता है। आपमें यदि प्रेम है तो यह आपको समस्या समाधान के प्रति अंतर्दृष्टि प्रदान करता है। इस प्रेम के पीछे धन, उपलब्धियाँ, पुरस्कार आदि हमारा लक्ष्य नहीं होने चाहिए। प्रेम तो केवल प्रेम के लिए ही होना चाहिए। आज यही भावना आपको लाभान्वित कर रही है।

फ्रांस के लोगों ने दूर-दराज के स्थानों पर जाकर यह कार्य किया है। अँग्रेज़, ऑस्ट्रिया, जर्मनी तथा इटली के लोग भी बहुत अच्छे किस्म के लोग हैं जिनके पास बहुत ही अच्छा और विशाल हृदय है। सहजयोग में कोई मनाही नहीं है। स्वतः सब बुराइयाँ छूट जाती हैं। एक बार जब आप आत्मा के प्रकाश में आ जाते हैं तो आप कोई बुरा कार्य करते ही नहीं। सभी गुरुओं और पैगम्बरों ने शराब पीने को मना किया है। परन्तु उनमें से अधिकतर शराब पीते हैं क्योंकि वे सच्चे मुसलमान और सच्चे सिख नहीं हैं। यदि वे सच्चे होते तो शराब न पीते। तो यह किस प्रकार संभव है? व्यक्ति को आत्मा बनना पड़ता है। आत्मा के प्रकाश में व्यक्ति कोई भी विनाशकारी कार्य नहीं करता।

अब आप सब लोगों को भी मैंने कभी किसी चीज के लिए नहीं रोका, परन्तु मैं हैरान थी कि लंदन जैसे स्थान पर भी लोगों ने रातों-रात नशे त्याग दिए। सहजयोग में आप कभी अकेले हो ही नहीं सकते। विश्व भर में आपके बहन-भाई हैं।

इस विश्व में बहुत से लोग सत्य की खोज कर रहे हैं। वे आधुनिक विश्व की मूर्खताओं को सहन नहीं कर सकते और अत्यंत संवेदनशील हैं। इसी प्रकार आप सबको आत्म-साक्षात्कार प्राप्त हुआ। इसमें मेरा कुछ नहीं है। यह कहना उचित न होगा कि मैंने यह कार्य किया है। आप यदि दीपक न होते तो मैं आपको प्रकाशित न कर पाती। मैं आपके प्रति कृतज्ञ हूँ और जो भावनाएँ आपके हृदय में सहजयोग के लिए हैं, उससे मैं बहुत प्रसन्न हूँ। आपको सामूहिक रूप से पूरे विश्व में सहजयोग कार्यान्वित करना है।

उत्तर भारतीय लोगों की दिलचस्पी सदैव राजनीति में ही होती है, क्योंकि दिल्ली समीप है। परन्तु अब यह दिलचस्पी बहुत कम हो गई है। अब वे किसी के विरुद्ध कुछ सुनना नहीं चाहते। यह अच्छी बात है। दक्षिण में, नर्मदा नदी से परे, महाराष्ट्र आदि के लोग अत्यंत कर्मकांडी हैं। इन्हीं चीजों के कारण वे सहजयोग में बढ़ नहीं पाते। जो भी हो, हमें यह समझना है कि ये चीजें अभी तक हमें जकड़े हुए हैं। मैं सभी उत्तर भारतीय लोगों से अनुरोध करती हूँ कि कभी भी किसी की आलोचना न सुनें। इसका क्या लाभ है? किसी में दोष क्यों देखें? इससे आपको कोई हानि नहीं पहुँच सकती क्योंकि आप आत्मा हैं और आत्मा को कोई हानि नहीं पहुँचाई जा सकती। आत्मा का नाश नहीं किया जा सकता, शस्त्र से इसे काटा नहीं जा सकता। आत्मा अमर है। तो आत्मा पर चित्त की कमी है। आप कह सकते हैं, आत्म-विमुख स्थिति। हमारी दृष्टि व हमारा चित्त आत्मा पर न होने के कारण सभी समस्याएँ हैं।

एक बार जब आपका तादात्म्य आत्मा से हो जाएगा तो सभी कार्य हो जाएँगे क्योंकि आत्मा सर्वशक्तिमान परमात्मा से जुड़ी होती है। यह सर्वव्यापी शक्ति अत्यंत चुस्त है और किसी भी सूक्ष्म एवं गहन व्यक्ति को जब यह देखती है तो यह कार्य करती है। आपके व्यापार में, राजनीति में, परिवार में, सभी जगह इस प्रकाश को आप देख सकेंगे और अन्य लोगों की भावनाओं का सम्मान करेंगे। दूसरे के अन्दर चमकती हुई आत्मा का आप सम्मान करेंगे।

मैं नहीं जानती कि जन्मदिवस का क्या महत्व है। जो भी हो, एक बात अवश्य है कि इस प्रकार यहाँ उपस्थित आप सभी सहजयोगियों से मैं मिल सकती हूँ। मैं बहुत प्रसन्न हूँ। यहाँ उपस्थित हमारे समाज के इन श्रेष्ठ लोगों की मैं धन्यवादी हूँ। इन सबको आध्यात्मिक जीवन का मूल्य समझना है। इन्हें आत्मा से जुड़ना है। यह आपकी अपनी सम्पत्ति है, आपके अन्तःस्थित है। मैं कहूँगी कि आत्मा बनना ही आपकी पूर्ण गरिमा है। मेरी समझ में नहीं आ रहा कि किस प्रकार मैं आप सबको धन्यवाद दूँ! मैं तो आध्यात्मिक जीवन में आपकी महान उन्नति, आपकी आत्मोन्नति की कामना करती हूँ, ताकि यह विश्व के हर कोने पर छा जाए और भविष्य के सुन्दर विश्व की सृष्टि करे।

परमात्मा आपको धन्य करें।