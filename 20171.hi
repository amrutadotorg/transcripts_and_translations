17 जनवरी 1994
Talk to Sahaja Yogis
Madras (भारत)
Talk Language: English | Translation (English to Hindi) - Draft

आज हम शब्द-जाल में खो गए हैं। हम मन्त्रों का उच्चारण करते हैं, पुस्तकें पढ़ते हैं, कोई शैव है, और कोई वैष्णव। ये सारी बातें हमारे लिए इसलिए महत्वपूर्ण थीं क्योंकि हमने सोचा था कि इन विधियों से हम अपने अन्तिम लक्ष्य, मोक्ष को प्राप्त कर सकेंगे। इस प्रकार मेरे विचार से भारतीय अत्यंत चुस्त एवं मूलभूत रूप से आध्यात्मिक हैं। वे जानते हैं कि अच्छा क्या है और बुरा क्या है। धर्म-अधर्म को भी वे जानते हैं। वे आध्यात्मिक जीवन के विरुद्ध कार्य करते हैं, परन्तु अपने हृदय में वे जानते हैं कि ऐसा करना अनुचित है, पर वे लाचार हैं।

हमें यह समझना चाहिए कि हमारे पूर्वज महान दृष्टा, संत एवं अवतरण थे, जिन्होंने हमारे आध्यात्मिक उत्थान के लिए बहुत समय लगाया। हमें उनका आशीर्वाद प्राप्त है। हमारे पूर्वजों के लिए भौतिक जीवन का बहुत महत्व नहीं था। दक्षिण में मुझे लगता है कि लोग धर्म में बहुत ही गहन उतरे हुए हैं। मैंने शालीवाहन के बारे में पढ़ा है, जिनकी भेंट कश्मीर में एक बार ईसा मसीह से हुई। ईसा मसीह ने उन्हें बताया कि, "मैं म्लेच्छों (मल + इच्छा) के देशों से आया हूँ, अर्थात जहाँ के लोग मल की इच्छा करते हैं। उनकी इच्छा मल की है, पवित्रता की नहीं। और मैं यहाँ इसलिए आया हूँ क्योंकि आप लोग पूर्णतया निर्मल हैं।" तो शालीवाहन ने उनसे कहा, "आप यहाँ क्यों आना चाहते हैं, आपको तो जाकर म्लेच्छ लोगों के हित के लिए कार्य करना चाहिए।" आज भी हम भिन्न प्रकार के लोग हैं। इस घोर कलियुग में भी कम से कम ७० प्रतिशत लोग परमात्मा में विश्वास करते हैं। परमात्मा के प्रति उनकी श्रद्धा है तथा उसका उन्हें भय है।

यह जो भावना हमारे अन्दर है, यह मात्र एक भय है, किसी अनजानी शक्ति का भय। हम नहीं जानते कि सर्वशक्तिमान परमात्मा करुणा एवं प्रेम के सागर हैं। हम मानवों को चाहिए कि परमात्मा को जानने की अवस्था को प्राप्त करें। हम परमात्मा को जानते नहीं हैं, हम स्वयं को भी नहीं जानते। पहले हमें स्वयं को जानना होगा, इसके उपरान्त ही हम परमात्मा को जान पाएँगे।

दक्षिण भारत में मुझे अत्यधिक कर्मकांड नजर आया है। मैं आश्चर्यचकित थी कि कितने हृदय पूर्वक लोग सभी कुछ कर रहे हैं, पर वे ऐसा करने का कारण नहीं जानते। उनकी यह अन्ध श्रद्धा है। अन्ध श्रद्धा उन्हें कहीं भी नहीं ले जाएगी। श्रद्धा आप में होनी चाहिए, पर श्रद्धा तो ज्ञान-सम्पन्न भक्ति होती है। बिना ज्ञान-सम्पन्नता (बोध) के भक्ति अर्थहीन है। जैसे यह माइक्रोफोन यदि अपने स्रोत से न जुड़ा हो तो यह अर्थहीन है। अपनी भक्ति को जब तक हम परमात्मा के दैवी प्रेम की सर्वव्यापक शक्ति से नहीं जोड़ लेते, तब तक भक्ति अर्थहीन है। अतः सर्वसाधारण बात यह है कि योग घटित होना आवश्यक है। चाहे आपको शास्त्रों और वेदों का ज्ञान हो, बिना योग के सब अर्थहीन है।

जैसे आपको यदि सिर दर्द हो और डॉक्टर कोई औषधि लिख कर दे, तो उसे खाने की अपेक्षा आप उसका नाम उच्चारण करते रहें। कब आप इस औषधि को लेंगे? बिना आत्मसाक्षात्कार को प्राप्त किये आप अपने जन्म-सिद्ध अधिकार को किसी भी तरह से प्राप्त नहीं कर सकते, क्योंकि मिथ्या विचारों के गहन अज्ञानान्धकार में हम धँस चुके हैं। यह अज्ञान एक गहरी खाई है जिससे निकलना अत्यंत दुष्कर है। मैं ऐसे लोगों को जानती हूँ जिन्होंने ढेरों पुस्तकें पढ़ी हैं। कुछ लोग एक लाख मन्त्रोच्चारण करते हैं, व्रत करते हैं, परन्तु उन्हें कोई लाभ नहीं होता। उनका स्वभाव बहुत ही उग्र है और उनके हृदय में आनन्द बिल्कुल नहीं है। परिवार को त्याग कर वे चले जाते हैं और सोचते हैं कि उन्होंने महान त्याग किया है। परमात्मा इस प्रकार की मूर्खतापूर्ण बातें नहीं चाहते। परमात्मा, जो कि आपके पिता हैं, अति करुणा एवं प्रेममय हैं, क्यों आपको दुःखी देखना चाहेंगे?

आप दुःख क्यों उठाएँ? मैं नहीं समझ सकती कि दुःख उठाने से किस प्रकार आप मोक्ष को प्राप्त कर पाएँगे। जैसे कबीरदास जी ने कहा है कि व्रत करने से यदि मोक्ष प्राप्त होता तो भारत के केवल दरिद्र लोग ही मोक्ष को प्राप्त कर पाते। सिर मुंडाने से यदि मोक्ष प्राप्त होता तो भेड़ें, जिनकी ऊन हर साल उतार ली जाती है, को ही मोक्ष प्राप्त होता। इन लोगों ने इन सब कर्मकांडों का उपहास करके आपको यह बताने की चेष्टा की है कि इन बाह्य कार्यों से आपको कोई लाभ न होगा। निःसंदेह आप ये सब कर्मकांड बड़ी तत्परता से करते हैं क्योंकि आप आत्मसाक्षात्कार एवं मोक्ष प्राप्त करना चाहते हैं। माँ होने के नाते मैं आपको बताती हूँ कि आपको यह सब कर्मकांड नहीं करने हैं। कृपया ऐसा न करें। प्रातः चार बजे उठ कर मन्त्रोच्चारण द्वारा आपका पूरे घर को सिर पर उठा लेना कहाँ तक उचित है?

इसके अतिरिक्त, झूठे गुरुओं का भी प्रभाव है। मद्रास इनसे भरा पड़ा है। हर व्यक्ति किसी गुरु का दास है। कलकत्ता का तो और भी बुरा हाल है। कुगुरुओं या तान्त्रिकों के चक्कर में आप आ जाते हैं तो आप समृद्ध नहीं हो सकते, लक्ष्मी तत्त्व बाहर चला जाता है। और ऐसा होने पर निर्धनता पीछा नहीं छोड़ती। अतः इन कुगुरुओं से पीछा छुड़ाएँ।

जिस प्रकार मुसलमान लोग जिहाद करते हैं, उसी प्रकार हम भी अपने विरुद्ध जिहाद कर रहे हैं। खाना मत खाइए, यह मत कीजिए, वह मत कीजिए, इस प्रकार अपने जीवन के पीछे पड़े हैं और अपनी हत्या कर रहे हैं। परमात्मा ने इस विश्व की सृष्टि आपके सुख एवं आनन्द के लिए की है। इस प्रकार के नर्क में ही यदि आपने रहना है तो परमात्मा ने संसार को क्यों बनाया?

सहजयोग में आप अपने व्यक्तित्व को पहचानते हैं। आप समझ जाते हैं कि आप कितने गरिमामय हैं। अपने स्रोत से जुड़ने के बाद आप अपनी शक्तियों को जान जाते हैं। आपको समझ आ जाता है कि आपके अन्दर कितना सौन्दर्य है और आप अपना सम्मान करने लगते हैं। आपमें अहम् नहीं आता, परन्तु अपने विषय में आप उचित आंकलन करने लगते हैं।

मैं बहुत प्रसन्न हूँ कि यहाँ पर बहुत से लोग सहजयोग में हैं और सहजयोग को स्वीकार करने के लिए तैयार हैं। निःसंदेह सहजयोग रोग दूर करता है, इससे बहुत से लोग रोग-मुक्त हुए हैं। इसके अतिरिक्त, यह आपको मानसिक शान्ति प्रदान करता है। भावनात्मक रूप में भी आप अत्यंत संतुलित व्यक्ति बन जाते हैं। पहले आप निर्विचार समाधि को प्राप्त करते हैं और फिर निर्विकल्प समाधि प्राप्त करते हैं। स्रोत से जुड़ते ही आपको यह सब वरदान प्राप्त हो जाते हैं। बंगलोर का एक सहजयोगी मुझे बता रहा था कि वह ऊतक-जीवाणु-समूह (tissue culture) पर कार्य कर रहा है, जो कि केवल पचास प्रतिशत ही सफल होता है। परन्तु, "मैं एक सहजयोगी हूँ। मैं यहाँ खड़ा हो कर चैतन्य लहरियाँ देता हूँ, और चैतन्य मेरी बोतलों में बहने लगता है और मुझे शत-प्रतिशत सफलता प्राप्त होती है।" यह एक किसान है जो अंग्रेजी भाषा तक नहीं जानता।

इस चीज़ को हमें जानना है। यह समझना अत्यंत आवश्यक है कि हम साधारण मानव नहीं हैं। सर्वप्रथम आपको इस कार्यक्रम में उपस्थित होना होगा क्योंकि आप जिज्ञासु हैं। आप विशिष्ट मानव हैं। तब आपको आत्मसाक्षात्कार प्राप्त होता है और अपनी सभी शक्तियाँ प्राप्त हो जाती हैं। इसके लिए पी.एच.डी. होना आवश्यक नहीं, बहुत अधिक सफल व्यक्ति होना भी आवश्यक नहीं। स्वयं को बहुत सफल मानने वाले लोगों को कभी आत्मसाक्षात्कार प्राप्त नहीं होगा। शुद्ध इच्छा के बिना आत्मसाक्षात्कार प्राप्त नहीं हो सकता।

यह इतनी विशेष चीज है कि इसमें सभी कुछ वास्तविक है। छोटे-छोटे बच्चे आपको बता सकते हैं कि आपको क्या समस्या है और आपका कौन सा चक्र खराब है। यह इतनी महान खोज है, जिसका हम अन्दाज नहीं लगा सकते, संभवतः अपने अध्यात्म-विवेक के अभाव के कारण। रूस में जब मैं गई तो लेनिनग्राड के प्राचीनतम विश्वविद्यालय, सेंट पीटर्सबर्ग विश्वविद्यालय में मुझे एक बहुत बड़ा इनाम दिया गया। विश्वविद्यालय के दस सदस्यों में उन्होंने मुझे भी स्थान दिया। इनाम को देख कर मैंने कहा कि, "मैं तो मात्र घरेलू स्त्री हूँ, मैं कोई वैज्ञानिक नहीं।" इस इनाम को पाने वालों में से आइंस्टाइन भी थे। वे कहने लगे कि, "आइंस्टाइन ने क्या किया है? उसने केवल भौतिक पक्ष को ही संभाला है, परन्तु आपने तो जीवित मानव पर कार्य किया है।"

सारे कार्य फलीभूत होंगे। इस प्रकार के अंधेरे से निकलकर आप सब प्रकाश में आएँ। स्वयं चीजों को देखें, आप क्या हैं। इस देश में जन्म लेना ही एक विशेष बात है। यह इतना बड़ा वरदान है, जिसकी आप कल्पना भी नहीं कर सकते। इस देश जैसी भूमि आपको पूरे विश्व में नहीं मिल सकती, परन्तु आत्मसाक्षात्कार को प्राप्त किये बिना आप इसका मूल्यांकन नहीं कर सकते।

यह वास्तविकता है, अपनी उँगलियों के छोरों पर आप किसी को, अपने और अन्य लोगों के चक्रों के विषय में जान सकते हैं। यह ऐसा वरदान है। और मैं प्रार्थना करूँगी कि दूसरों को आत्मसाक्षात्कार देने के लिए इसका उपयोग करें। यही महानतम कार्य है जो आपने करना है। और तब आप विश्वव्यापक समूह, सहजयोग जीवन संस्था का एक हिस्सा बन जाएँगे। पूरे विश्व में आपके मित्र होंगे।

आप स्वयं के गुरु बन जाएँगे।

प्रश्न: मानव अस्तित्व का क्या कारण है?

उत्तर: परमात्मा के उपकरण बनने और परमात्मा के आशीर्वाद का आनन्द उठाने के लिए।