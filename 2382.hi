31 दिसम्बर 2001
New Year Puja
Kalwa (भारत)
Talk Language: English, Hindi | Transcript (Hindi) - Draft

[Original transcript Hindi talk, scanned from Hindi Chaitanya Lahari]

देर हो गई और आप लोगों की प्रेम की शक्ति मुझे खींच के लाई है यहाँ। आपकी माँ की तबियत ठीक नहीं है और इच्छा शक्ति जबरदस्त है। उसी के बूते पर चल रहा है। मैं चाहती हूँ आप लोगों की भी इच्छा शक्ति जबरदस्त हो जाए। इस मामले में आपने क्या किया, वो खुद ही सोचना चाहिए। अपनी ओर नज़र करके देखें कि आपने इसमें कौन सी मेहनत की? आप ध्यान करते हैं, ध्यान में आप गहनता लाएँ और सोचिए कि आप एक संत हैं। और आपको क्या करना चाहिए? माँ ने आपको संत बना दिया है। अब आपको आगे क्या करना चाहिए?

अपनी दुरुस्ती तो करनी है, इसमें कोई शक नहीं। आगे आपको क्या करना चाहिए? अपनी दुरुस्ती आप करिए, पर उसके बाद जब वो फलीभूत हो गई और जब पूर्णत्व को आप पहुँच गए, तब आप क्या कर रहे हैं? तब भी आप सिर्फ ध्यान में जाते हैं या प्रोग्राम में जाते हैं और वहीं तक चलता है? इसके आगे क्या किया? आपको यह दान मिला है आपकी आत्मा के आधार से। आत्मा ने आपको पुनर्जन्म दिया, तो आप इससे आगे क्या कर रहे हैं, यह आपको देखना चाहिए। कौन सी प्रगति आप कर रहे हैं कि सिर्फ इस शक्ति को अपने लिए, अपने बच्चों के लिए आप इस्तेमाल करें? यह बहुत जरूरी है क्योंकि मैंने देखा है कि पार होने पर भी लोगों में दोष रह जाता है। पूर्णता आनी चाहिए। पर जब तक आप दूसरों से संबंधित होकर सहजयोग का कार्य न करें, आपको पता ही नहीं चलेगा कि आपके अंदर कौन से दोष रह गए हैं।

यहाँ तक कि लोग आते हैं और पैसा बनाते हैं। ऐसे बहुत से लोग हैं जो सहजयोग में आने के बाद पैसा बनाते हैं। बाद में जरूर वो खुल जाते हैं, दिखाई देता है और बेकार परेशानी होती है। सो फायदा क्या? आप यहाँ पैसा कमाने नहीं आए हैं। आप यहाँ धर्म बाँधने आए हैं और धर्म को मानना चाहिए। बंबई शहर में हमने सुना है कि अनेक तरह के अधर्म चल पड़े हैं जो २०-२५ साल पहले यहाँ बिल्कुल नहीं थे। एक तो आजकल के सिनेमा जो बन रहे हैं, उसकी शुद्धता बहुत कम है। ऐसे सिनेमा देखना ही नहीं चाहिए। आप इतने लोग ऐसे सिनेमा न देखें तो वो सिनेमा चलेंगे ही नहीं और वैसे चल भी नहीं रहे हैं। पर जो गन्दे सिनेमा होंगे, वो लोगों को पसन्द नहीं। लोग चाहते हैं कि अच्छे ऐसे सिनेमा बने कि जिसको कुटुम्ब जाकर देख सके।

एक यह बात हो गई। और भी अत्यंत मलेच्छ, गन्दे तरीके से लोग गन्दी-गन्दी चीजें पढ़ते हैं। आप लोग नहीं पढ़ते, मैं मानती हूँ, पर अखबार में भी बहुत अश्लील चीजें लिखी जाती हैं। आप लोग उससे निर्मल तत्त्व अपने अंदर लाएँ। सफाई करो। सबसे पहले अपने को निर्मल कर लेना चाहिए।

आज बताना मुझे यह है कि आप अपनी ओर नज़र करें और नज़र से देखें कि आपके अंदर अभी तक कौन से दोष बचे हैं। क्या फायदा है इन दोषों को रखने से? उससे किसी को आज तक फायदा नहीं हुआ। अधिकतर लोग तो जेल ही चले गए और जो नहीं गए हैं उन पर लोग थूकते हैं। इसलिए आप लोगों से मुझे बताना है एक ही बात कि आप दूसरों के दोषों की तरफ मत देखिए। अपने दोषों की तरफ देखिए और देखिए कि आप में क्या दोष हैं।

सबसे बड़ा दोष लोगों में है कि उनकी आँखें चारों तरफ दौड़ने लगती हैं। जिनकी आँखें इधर-उधर दौड़ती हैं, वो सहजयोगी हैं ही नहीं। आँखें स्तब्ध, निश्चल होनी चाहिए। यह पहली पहचान है। गर अब भी आँखें इसकी तरफ, उसकी तरफ ऐसे दौड़ती हैं तो इसे कहना चाहिए, "अभी आप सहजयोगी नहीं।"

दूसरे, लालच। आप में अगर अब भी यह खरीदें, वो खरीदें, यह लाएँ, वो लाएँ—यह लालच बाकी है तो आप सहजयोगी नहीं हो सकते। यह लालच एक दिन खुल जाएगी। पहली चीज़ है, लालच छूटनी चाहिए। खरीदना ही है तो ऐसी चीज खरीदो जो हाथ से बनी हो, जिसमें कल्पना हो, जिसमें आपकी सृजन शक्ति दिखाई दे। ऐसे लोग बेचारे जो इतनी बढ़िया-बढ़िया चीजें बनाते हैं, उसको कोई नहीं खरीदता। फालतू की चीजें खरीदते हैं, इन फालतू की चीजों से न तो आपका भला होगा और न ही उन लोगों का जो इतनी अच्छी चीजें बनाते हैं। हरेक चीज में अगर आप कलात्मक हो जाएँ, घर में हरेक चीज जो आए वो कलात्मक होनी चाहिए, तभी आप अपने जीवन को भी सुन्दर बना पाएँगे।

सौन्दर्य दृष्टि सबसे पहले सहजयोगियों में आनी चाहिए। फालतू की बहुत सी चीजें घर के अंदर भरी हुई हैं आजकल क्योंकि बाजार हैं। बाजार में जाते हैं, वहाँ कुछ खरीदते हैं। देखा है कि औरतें साड़ियाँ खरीदेंगी, पचास साड़ियाँ, और एक भी साड़ी कायदे की नहीं। अजीब-अजीब, उसमें क्या-क्या बना देते हैं भूतों जैसी चीज। अच्छी, सुन्दर और कल्पना से भरी हुई आप दो साड़ियाँ रखें, बनिस्बत इसके कि आप ५० साड़ियाँ लें। अपने देश में अभी भी कलात्मकता का Appreciation है। उसको जानना है, उसको समझना है। मैं देखती हूँ जब घरों में जाओ तो अजीब भूत जैसे रंग लगे हुए हैं। भूत जैसी Decoration है, सब कुछ भूत जैसा है। आप लोग सहजयोगी हैं। जिस तरह से आप अपने को सौन्दर्य से सजाएँगे, इसी तरह से आप उसके वातावरण और घरों को सौन्दर्य से सजाएँगे। यह पहली पहचान है। अगर सहजयोगी भूत जैसा घूमता हो तो वो किस काम का? कायदे से कपड़े पहनना, कायदे से बातचीत करना, कायदे से सबसे व्यवहार करना, अपने घर को सुन्दर-सुन्दर चीजों से सजाना। फूलों से भी सजा सकते हैं, अपने यहाँ बगीचा लगा लिया। मतलब, जो आदमी आपसे मिले या जिस औरत से आप मिलें, वो यह कहे कि बहुत ही बढ़िया आदमी है, बहुत ही सुन्दर है।

आप सहजयोगी हैं। मैं यह नहीं कहती कि आप चोगा पहन के घूमो, यह नहीं है सहजयोग में। कायदे के कपड़े पहनिए, कायदे से रहें। कोई ऐसी बात नहीं है कि जिससे आप साधू बाबा दिखाई दें। पर जो चीज आपके लिए हितकारी नहीं, वो नहीं इस्तेमाल करनी चाहिए। उससे दूर रहना चाहिए और बच्चों को भी बचाना चाहिए।

दूसरी बात सहजयोग में मैंने देखा कि सब लोग चाहते हैं कि मैं उनके घर जाऊँ। आप क्यों नहीं समझते कि मैं आपके घर आऊँ, ऐसा आपने क्या किया? जिसको देखो वही हमारे घर आना चाहता है! मैं कहीं भी जाती हूँ, मुझे आराम से रहने नहीं देते। आपने अभी कुछ भी नहीं किया है। आप किसी भी तरह से यह इच्छा बनी रहने दीजिए और यह सोचिए कि अभी आपकी औकात क्या है? आप क्या चाहते हैं? ऐसी क्यों चाहत करें जिससे आपकी माँ को तकलीफ हो?

अब मैं चाहती हूँ कि अब यह समय आ गया है कि आप लोग अब मेरे ऊपर मेहरबानी करें। क्योंकि आप लोग ठीक नहीं हैं तो मेरी तबियत खराब हो जाती है। इसलिए आप को बिल्कुल यह निश्चय कर लेना चाहिए कि हम ऐसे बनें कि जिससे माँ जो है वो खुश हो जाएँ और फिर उससे जो है दुनिया बदल जाए।

अब जिस दशा में आप आएँ, अब आप उस समाधान को प्राप्त हों और देखें कि आप जो भी कर रहे हैं उससे आपको समाधान मिले। अधिकतर मैंने ऐसा देखा है कि जो लोग बहुत आगे-आगे करते हैं, वो या तो बेईमान होते हैं और या तो वो चोर होते हैं। जो लोग दिल से साफ हैं और जो सहजयोगी हैं, वो अपने प्यार में मग्न रहते हैं। प्यार में रत रहते हैं, Vibrations आप खींचते हो और अगर समाधानी नहीं और पूरे समय आप दबते रहें सबके सामने, तो उससे क्या फायदा?

समाधान से जहाँ आप हैं, वहीं माँ है, ऐसा जब आपको महसूस होगा तभी माना जाएगा कि आप सहजयोगी हैं। जहाँ बैठे हैं, सामने आना, स्टेज पर चढ़ना, इसकी ज़रूरत नहीं किसी समाधानी आदमी को। हमें सबके बारे में मालूम है। पर समाधान ऐसी चीज़ है कि जिससे गहराई में आप मुझे पा सकते हैं और मैं आपको जान सकती हूँ। मैं चाहती हूँ कि आप सहजयोग में कार्यरत हों और सहजयोग बढ़ाएँ। आप बहुत समाधानी हो जाएँगे। आपको यह नहीं लगेगा कि माँ के सामने सारी चीजें रखें, माँ के सामने खड़े हो गए। ऐसा नहीं करिए। समाधान अगर सहजयोग में नहीं आया तो आप बेकार हैं। जहाँ भी हैं, माँ हमारे साथ हैं, इस प्रकार एक समाधानी वृत्ति होनी चाहिए। उसी से आपकी प्रगति होगी।

आज बहुत देर तक लोग बैठे रहे, कुछ गए भी होंगे। पहचान यही है कि आप यहाँ बैठे हैं, शान्ति में बैठे हैं। पहले तो धूम-धड़ाका, सब लोग इतनी ज़ोर-ज़ोर से चिल्लाते थे, बोलते थे। अब आप शांत बैठे हैं, यह मेरे लिए तो बहुत ही कमाल की चीज है।

परमात्मा आपको धन्य करें।