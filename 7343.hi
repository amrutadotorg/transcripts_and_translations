9 फ़रवरी 1991
Mahashivaratri Puja
New Delhi (भारत)
Talk Language: English, Hindi | Transcript (Hindi) - VERIFIED | Translation (English to Hindi) - Draft

आज हम लोग श्री शिव की पूजा करने के लिए एकत्रित हुए हैं। शिव जी के लिए कहा जाता है कि वह बहुत सरल हैं और एकदम भोले हैं इसीलिए उनको जानना बहुत कठिन है। कुंडलिनी का कार्य जो है वो देवी का कार्य है। देवी ही इस चराचर सृष्टि को बनाती है और अंत में आपके अंदर कुंडलिनी बन कर  शिव तक पहुँचा देती है। शिव का पूजन होते वक्त  याद रखना चाहिए कि शिव के गुण धर्म हमारे अंदर विकसित हुए  या नहीं। इसलिए सबसे पहले कुंडलिनी की ही गति को समझ लेना चाहिए। जब कुंडलिनी का जागरण होता है तो सर्वप्रथम वो आपके शरीर को स्वस्थ्य करती है। क्योंकि शरीर का भी स्वस्थ्य होना जरूरी है और इसलिए आपका चित्त पहले अपने शरीर पे  जाता है। शुरुआत में सब यही बताते हैं कि मुझे ये तकलीफ,  मेरी ये शारीरिक तकलीफ है,  मुझे यहाँ दुखता है,  मुझे ये बीमारी है। या कुछ लोग शरीर से रिश्त पुष्ट होते हैं तो वो  बताते हैं कि मुझे सांसारिक क्या तकलीफ है। क्योंकि जब हम लोग जागृत अवस्था में होते हैं तो हमारा चित्त इन सब चीजों की तरफ आकर्षित रहता है और इससे हम लोग काफी तकलीफ में रहते हैं। जैसे-जैसे आप  सहज योग में आएंगे आप  यही  पाएंगे कि लोग पहले अपने शरीर  की,  या अपने सांसारिक चीजों की या मानसिक स्थिति की ही चर्चा करते हैं। इसलिए पहले यह व्यवस्था की गई थी कि शरीर को पूरी तरह से त्याग दिया जाये ,  यानि उसकी तरफ ध्यान नहीं देना चाहिए और उसको कष्ट देना चाहिए। गर आप पलंग पर सोते हैं तो आप नीचे उतर के फिर तखत पर सोइए, फिर तखत  से आप फिर चटाई पर सोइए,  फिर आप ज़मीन पर सोइए, फिर आप पत्थर पर सोइए,  फिर आप दलदल में सोइए। ऐसे अनेक तरह  से शरीर को पक्का बनाया जाता था जिससे शरीर बाद में कोई तकलीफ न दे। शरीर का आराम किसी भी तरह  से मान्य नहीं किया जाता था । जैसे गर एक रात जागरण हो गया तो तकलीफ हुई तो फिर सात रात जागरण करो, फिर तकलीफ हुई तो चोबीस  रात जागरण करो। उसी प्रकार खाने-पीने का भी,  गर मनुष्य को खाने की बहुत लालसा  है तो आप एक दिन उपवास करो, फिर आप सात दिन उपवास करो फिर आप चालीस  दिन उपवास करो। जो आपको चीज पसंद नहीं हो ऐसी चीज आप खाओ और बाकी सब चीज आप छोड़ दो, यहाँ तक कि आप अन्न मत खाओ सिर्फ फलमूल  खाओ। फिर गर आपको कपड़ों का बहुत शौक है तो आप सादे कपड़े पहनो, फिर आप हलके कपड़े पहनो फिर आप हिमालय पर जाओ और वहाँ पूरे कपड़े उतार के ठंड में आप ठीठूराओ । इसी प्रकार किसी को नखरा हो कि मुझे अच्छा घर चाहिए, मैं अच्छे घर के बगैर नहीं रह सकता मेरे , जैसे आजकल लोगों को बाथरूम अच्छा चाहिए, कपड़े । आजकल तो  सब चीज़ें बहुत ज़्यादा आ गई है तो उतनी  हम लोगों की इच्छाएँ और प्रवृत्तियाँ बढ़ गई हैं, उधर हमारा चित्त ज़्यादा जाता  है। तो कहा जाता था कि अच्छा ठीक है आप बड़े महल में रहते हैं तो अब आप आकर के पहले झोपड़ी में रहो। फिर झोपड़ी में भी बाड़ा लगाते थे, उसमे भी वो अपने को असुरक्षित समझते थे तो कहा जाता था अच्छा अगर  इसमें आप अपने को असुरक्षित समझते हैं तो ठीक है आप जंगल में आ के रहो। या आप किसी तीर्थ स्थान में जाओ जैसे कि कोई निकला तो कांची का आदमी तीर्थ स्थान में जायेगा तो काशी जायेगा और काशी का जायेगा तीर्थ स्थान  में तो कांची जायेगाI रास्ते में उसको शेर खा जाएंगे, शेर ने छोड़ा तो सांप काट लेगा, सांप ने छोड़ा तो मगर खा जाएगा। और जब तक वो वहाँ पहुँचते हैं हजार में से एकाद आदमी वहाँ पहुंचेगा। इस तरह से लोगों को छाटते छाटते और फिर उनको फिर आत्मा साक्षात्कार की बातचीत  की जाती थी।

सहज योग में उल्टा हिसाब किताब किया हुआ है। सहज योग में न तो आपको घर छोड़ना है न द्वार छोड़ना है, न ही अपने खाना-पीना छोड़ना है न ही वस्त्र का कोई प्रॉब्लम है कुछ नहीं। सब आप जैसे हैं ऐसे ही रहें। और  इसी  इस में आपकी कुण्डलिनी का जागृत हो जाएगी। कुण्डलिनी इसी स्तिथि में जागृत हो जाएगी। पहले तो एक हिरन का चर्म बिछा के, उसपे  बैठ के साधना करके फिर आपकी तपस्चर्या होगी  उसके बाद आप बहुत दिन तक  भूखे  मारिएगा, एकदम आपकी हड्डिया निकल आएँगी तब भी फिर परीक्षा होगी, आपको उल्टा टाँगा जायेगा , कुऍं में डाला जायेगा  दो तीन बार, देखा जायेगा किस हालत में आप है । उसके बाद अगर आप जिन्दा रह गए तब फिर कही जाकर के चर्चा होगी।

अब सहज योग में उल्टा कार्यभार है, पहले तो हमने ऊपर का शिखर बना दिया, खोल दिया शिखर, सहस्त्रार खोल दिया और सहस्त्रार खोल के अब कहा की आप ही लोग अपने को ठीक करिये। लेकिन तो भी हम लोग समझ नहीं पाते की सहज योग बहुत ही कठिन चीज है। जितनी सरल है उतनी ही कठिन। शंकर जी जैसे। क्योंकि हमारे अंदर अनेक नाड़ीया है और उन नाड़ीयों को खोलने का एक ही तरीका है की हमारा चित जो  है वो इधर उधर न उलझे। तो सहज योग में ये तो कोई नहीं बताते कि तुम खाना पीना छोड़ दो,  कि उपवास करो और तुम जाके हिमालय में ठण्ड में बैठो, ये कोई नहीं बताता। लेकिन क्या करना चाहिए जिससे हमारी प्रगति हो। तो सबसे पहले हमें  अपनी तरफ अंतर मन करके विचार करना चाहिए की ये मैं क्या कर रहा हूँ? जैसे की अब आप कहीं गए और आपने देखा की आपको सोने की जगह नहीं मिली तो फौरन आप शिकायत करना शुरू करदेंगे की माँ देखिये हमे तो सोने की जगह नहीं मिली। उस वक़्त ये सोचना चाहिए की मैं  ऐसे क्यों कह रहा हूँ? क्योंकि मैं अपने शरीर के बारे में चिंता कर रहा हूँ की मुझे सोने की जगह नहीं मिली, मुझे ठीक से जगह नहीं मिली और मैं अपना चित इसी में डाले जा रहा हूँ। अब उस वक़्त में ये सोचना चाहिए कि अच्छा हुआ की  मुझे जगह मिली नहीं। अब सो जैसे सोना है, अपने शरीर की ओर देखें कि सो अब यही सो, यही सोना होगा, तू सहज योगी है । तुझे सोने के लिए अच्छी जगह क्यों चाहिए। दुनिया में कितने लोग हैं रस्ते पे सो जातें हैं। तू कौन बड़ा भारी हो गया कि तुझे सोने के लिए अच्छी जगह चाहिए। और लोग तो खड़े खड़े भी सो जाते है, तू खड़े खड़े क्यों नहीं सोता ? और फिर सोना भी क्या जरूरी है ? अपने को समझता क्या है तू? ऐसे अपने शरीर से प्रश्न पूछना चाहिए। एकदम आफत आ जाए अगर कोई एक बार खाना न खाये  तो। मैंने देखा है। आफत आ जाती है लोगो पर अगर एक बार खाना न मिले। पर  एक दिन खाना नहीं मिले तो बहुत अच्छा सोचना चाहिए अच्छा हो गया अब मैं देखता हूँ तुझको क्या होता है तेरा, तू मर जायेगा क्या। ऐसे शरीर को धिक्कारना चाहिए शुरू में । खुदी अपनी तरफ से शरीर को धिक्कारना चाहिए। अब जैसे आजकल तो बहुत ही ज्यादा शरीर के चोचलें निकल आएं हैं। जैसे की ये हमने कपडा पहना तो उसका मैचिंग होना चाहिए। ये फलाना है, मतलब इस तरह की आधुनिक चीजे निकल आयी है और उसके जो नॉर्म्स, परिमाड़ है वो इतने ज़्यादा कृतिम है की हम लोगो को समझ में भी नहीं आता है की हम इस कृतिमता के एक पूरी तरह से गुलाम हुए जा रहे है। इसका मतलब ये नहीं की आप विक्षिप्त हो जाए। इसका मतलब ये नहीं की आप अजीब से कपडे पहन के घूमिये और इसका मतलब ये नहीं की आप कोई हिप्पी विप्पी हो जाए, ये मतलब नहीं । पर समझ लीजिये किसी स्त्री को एक मैचिंग ब्लाउज नहीं मिला तो उसको तो लगता है की वो गयी काम से,  बिलकुल ख़तम। पहले ज़माने में कोई मैचिंग पहनता ही नहीं था। अब अगर उसका मैचिंग फिर वो स्वेटर नहीं मिला तो तो फिर तो समझ लीजिये । कौन देखता है आपको, क्या पहने न पहने आप। और ऐसे कौन आप देखने से कौन आप कोई ऐसी विभूति है कि आपको देखने से किसी का आज्ञा चक्र खुल जायेगा, कि किसी का कोई यंत्र खुल जायेगा की कोई ऐसी बात हो जाएगी, कुछ भी नहीं। उल्टा आपको देखने से तो कोई पकड़ ही जायेगा आदमी । कभी कभी तो मैं आँख झुका के चलती हूँ। लोग कहतें हैं की माँ तुम आंख क्यों झुकाते हो ? मैंने कहा भैया ठीक है चलने दो, लेकिन हिम्मत भी करनी पड़ती है की भई  ये आँख है इसको तो काम करना ही है और इसके काम बहुत है। लेकिन कलियुग में जितना आघात उतना तो कहीं नहीं हुआ । इसी प्रकार कोई एक भी चीज शुरू हो जाए अब जैसे विलायत में है की आपके बाल बिलकुल उलझे होने चाहिए तो अब सब वैसे ही बाल उलझे घूम रहे हैं। अरे भाई तुम सहज योगी हो, तुम विशेष लोग हो तुम ऐसे क्यों कर रहे हो? अपने को पूछना चाइये मैं  ऐसे क्यों करता हूँ ?  मैं अपने शरीर का इतना आराम क्यों देखता हूँ? मैं दुनिया के लोगो के साथ अपने को क्यों वैसे ही बनाना चाहता हूँ? उसी तरह से मैं क्यों रहना चाहता हूँ ? मैं तो एक विशेष हूँ। पर विशेष कैसे होंगे, की गर आप कहि गए तो कमरे में सारे पानी फेक दिया, हम विशेष हैं या कहि भी बैठ के खाना खा लिया हाथ नहीं धोया, हम विशेष हैं। विशेष का  मतलब ये कि आपमें जो ये चित्त की चल विचल है उसे रोकना है। चित्त को लीन करना है चैतन्य में। फिर से सुनिए, चित्त को चैतन्य में लीन करना है। पर चित्त अगर इधर उधर उलझा रहे तो वो चैतन्य में कैसे लीन होगा। तो पहले तो इस शरीर को, इस मन की इच्छा  मन की भी पचासो इच्छायें होती हैं। आपके ह्रदय में जहाँ शिव जी का वास् है वहाँ चार नाड़ीया हैं। उसमे से एक नाड़ी मूलाधार तक जाती है और उससे आगे नर्क। सो लोग यही कहते हैं इसमें क्या, इसमें क्या खराबी है। लेकिन आप सहज योगी है अब आप नर्क काहे को जा रहे हो बाबा। आपका रास्ता बन गया, अब नर्क की ओर क्यों जा रहे हो। तो अपनी ओर चित्त में ध्यान देना चाहिए कि मुझे ये वासना क्यों है मेरे अंदर, क्यों है, कहा है किसलिए है? जो मुझे नर्क की ओर ले जा रही है। में तो एक कदम ऊपर रखे हुए हूँ और एक कदम क़ब्र में रखा हुआ हूं। तो या तो कब्र में बैठ जाओ या ऊपर ही रह लो। ऐसे जो लटकी हुई स्तिथि है

(श्री माताजी किसी योगी से - हमारे इसमें है एक गोली पर्स में, नहीं पर्स में है, साधना से कहना साधना , साधना से कह दो ले आएगी, लाना चाहिए था, बोल बोले के भी)

हाँ तो अब चित्त जो है उससे कहना कि तू कहा भाग रहा है, नर्क की तरफ जाना चाहता है क्या? उसकी दूसरी नाड़ी, [unclear] उसकी दूसरी नाड़ी है वो नाड़ी हमे इच्छाओं की तरफ ले जाता  है। इसीलिए बुद्ध ने साफ़ साफ़ कहा था कि कोई सी भी इच्छा करना यही हमारी मृत्यु का कारण है, इसीलिए हम बूढ़े भी हो जाते हैं,  और इसीलिए हम बीमार पड़ते हैं क्योंकि हमे इच्छा होती है। इसलिए डेसिरेलेस्स्नेस्स (desire lessness)  होना चाहिए। इच्छा हमारी बिलकुल ख़तम हो जानी चाहिए। लेकिन वो ख़तम नहीं होती। एक शुद्ध इच्छा मात्र रहनी चाहिए। वह कैसे हो? शुद्ध इच्छा इस तरह से हो सकती है की आप सोचिये मुझे इसकी इच्छा क्यों हो रही है ? इस इच्छा की ओर मैं  क्यों दौड़ा जा रहा हूँ ? ऐसी मैंने अनेक इच्छाये की उससे मुझे क्या फायदा हुआ। तो जो कुछ भी मिला है उसी में आनंद मान लेना ही एक सहज योगी का कर्त्तव्य है। अब ये हुआ किसि को इच्छा  हुई कि मैं माँ के बिलकुल सामने जा के बैठु या किसी किसी को इच्छा होती है की हम पहले वहां जा के खड़े हो जाएं। ऐसी इच्छा क्यों हुई? क्योंकि अज्ञान में ये नहीं जाना कि माँ हर जगह है, कहि जाने की जरुरत क्या है। तो शुद्ध इच्छा की जब आप इच्छा रखें तो जब कुण्डलिनी चढ़ती है तो ये जो इच्छा की नाडी नीचे की तरफ मुड़ी हुई है वह उर्दगति उसको हो जाती है, उसमे शुद्ध इच्छा भर जाती है। इच्छा मनुष्य करता है इस विचार से की इससे मुझे सुख मिलेगा, आनंद मिलेगा, मिलता विलता कुछ नहीं। तो इस इच्छा को जो है आपको आनंद में लीन कर देना चाहिए। क्योंकि शिव का तत्व जो है आनंद है, उनका स्वाभाव आनंद है इसलिए हर एक चीज में आनंद खोजना चाहिए। तब किसी चीज की त्रुटि ही नहीं लगेगी। दोष देखना या हर एक चीज में ये ऐसा होता तो अच्छा होता, बहुत लोगो को आदत है मैंने  देखा है। अब रस्ते से जा रहे है, तो कहेंगे कि यहाँ पर इन्होने फूल क्यों नहीं लगा दिया, फिर कहेंगे कि यहाँ पर से मार्ग दिखाने का ठीक से इन्होने ये क्यों नहीं लगाया, फिर ये रास्ता ऐसे मुड़ के क्यों नहीं गया । अरे बाबा आप कोई म्युनिसिपेलिटी में है, आपको क्या करने का है, जो है सो है आप काहे को बड़बड़ कर रहे है। लेकिन दूसरे के बारे में हमेशा कहेंगे इसमें ऐसे करने से ठीक होगा, उसमे ऐसे करने से ठीक होगा। वो जो आप सोच भी रहे हैं वो कार्यान्वित भी नहीं हो सकता। वो तो कार्यान्वित भी नहीं हो सकता। (अरे आवाज़ आ रही हैं न सबको, आवाज़ आ रही, ज़ोर से आवाज़ आ रही है, नहीं आ रही आवाज़?) तो वो चीज़ कार्यान्वित भी नहीं हो सकतीI आपका कोई मतलब ही नहीं है उससे। अब जैसे बहुत से लोगो मै होता है सिनेमा में गए तो उसमे कोई सीन दिखा रहे हैं कि एक आदमी जा रहा है और अब वो किसी पहाड़ी से गिरने वाला है तो लोग कहेंगे अरे अरे कहा जा रहे हो तुम गिर जाओगे । अरे वो तो सिनेमा में जा रहा है वह कोई तुम्हारी बात सुन रहा है क्या? उसी तरह से हर एक चीज का ठेका लेके बैठते हैं। और इस तरह से अपनी बुद्धि में भी पूरी तरह एक विचारो की श्रंखला बना लेते है। लेकिन जो कुछ आप देखते है वो देखना, देखना मात्र हो, देखना मात्र,तो निरिक्षण हो जाता है। एक कटाक्ष में भी निरिक्षण हो जायेगा और चित्र सा आपके अंदर बन जायेगा। लेकिन वो देखना नहीं होता, उसे निरंजन देखना कहते है, उसमे कोई रंजना नहीं होनी चाहिए। न उसके प्रति कोई रिएक्शन ही नहीं होनी चाहिए। बस देखो, इस रिएक्शन का क्या फायदा? वही जैसे मैंने बताया की सिनेमा में आप कोई आदमी कुछ कर रहा तो कह रहे हैं अरे अरे तुम ऐसे मत करो। उसको सुन रहा है क्या तुम्हारा? (इसको ज़रा ठीक ही कर दीजिये, बार बार गिर रहा है, देखते हैं अभी) तो निरंजन देखना ये भी शिव का ही तत्त्व है। शिव के स्थान पर भी पहुँच गए और उनकी मूर्ति के दर्शन भी हो गए, किन्तु जब तक उनका प्रकाश हमारे अंदर नहीं आया तो सब व्यर्थ ही है।

अब तीसरी नाड़ी है उसमे प्रेम उमड़ता है। प्रेम माने मेरा बेटा, मेरी बहन , मेरा भाई, मेरा बाप, मेरा पति ये सब दुनिया भर की रिश्तेदारी। इसमें भी बहुत लोग उलझे रहते है, सहज योग में आने के बाद भी मैं सालो तक देखती हूँ कि वो छूटता ही नहीं उनका। वही वही बातें, वही वही बातें जब देखो तो में भागती हूँ अरे बाप रे आये फिर से। मेरे भाई का ऐसा हुआ, तो मेरी बहन  का ऐसा हुआ,  तो मेरा फलाना ऐसा तो ढिकाना ऐसा । मेरे लड़के ने ऐसे किया, तो लड़की ने ऐसे किया। अब ये कहना की ये रिश्तेदारी वृथा है तो ये तो बात ठीक नहीं। तो ऐसा ममत्व की अपने बच्चो के लिए आप किसी को मर्डर भी कर दें, किसी को ख़त्म भी कर दें,  कुछ भी कर सकतें है इस ममत्व के लिए। कोई पत्नी के लिए, कोई प्रेयसी के लिए,  तो कोई पति के लिए तो इस कदर उसमे आदमी अपने जीवन को व्यर्थ करता है। (आई वुड से देअर इस नो बैलेंस इफ यू कैन पुश इट डेट साइड, इसको ज़रा पीछे खींचो तो होगा, नहीं नहीं ये जो है न डंडा इसको पीछे खींचो तब होगा, हाँ अब ठीक है, बैलेंस की बात है बस, अब ठीक है) और उसके बाद देखते है कि जिनके लिए इतना किया वही आपके दुश्मन हैं, वही आपको सता रहे हैं, सबसे ज्यादा दुःख वही दे रहे हैं। और आपको और भी ज्यादा दुःख इसलिए होता है कि इन्ही के लिए हमने इतना किया और इन्होने हमारे लिए ये किया। गर किसी के ऊपर जरा सा उपकार किया और उन्होने आपको तकलीफ दी तो और भी दुःख लगता है कि बाबा इसके लिए इतना करने पर इसने ये किया। तो पहले ज़माने में तो कहते थे की सबको त्याग दो, घर त्यागो, बच्चो को त्यागो, बीवी को त्यागो, सब छोड़ छाड़ कर के जंगल में जाके एकांतवास करो। सहज योग में ऐसा नहीं है। सहज योग में ये है , किसी को नहीं त्यागना है। सबको अपनाना है। क्योंकि सहज योग एक व्यकितगत कार्य नहीं की आप जाके एकांत में बैठ गए, और तपस्या की और बड़े उचे हो गए तो क्या फायदा हुआ। आप अवदूत  बन गए तो क्या फायदा हुआ। हाँ ठीक है एक ऐसा आदमी हो तो अच्छे भाषण दे सकता है, हो सकता है कि थोड़ी बहुत चैतन्य की भी वर्षा कर सकता है। पर उससे सारा संसार तो ठीक नहीं हो सकता? हमे तो सारे संसार को ठीक करना है। तब ये सोचना कि मैं क्यों अपना पन सिर्फ थोड़े ही सीमित लोगो में रखता हूँ? और उसके भी वजह एक साहब थे वो कहने लगे वो मुझे बहुत अच्छे लगते है। मैंने कहा क्यों? कहने लगे की उनके बाल बहुत अच्छे है। मैंने कहा कि आपको बाल अच्छे लगते है कि वो अच्छे लगते है? फिर कोई कहेंगे कि साहब उनका हमारे साथ बर्ताव बहुत अच्छा है। कोई अगर मीठी मीठी बातें कर दे तो वो अच्छे लगते है। कोई अगर ऐसे कपडे पहनते हैं तो वो अच्छे लगते है। फिर ये हमारे दिल्ली के रहने वाले है, फिर दिल्ली के बाद होगा की नहीं भाई दिल्ली में तो रहतें हैं पर ये पुरानी दिल्ली वाले हैं-  तो और भी नज़दीक, फिर ये सब्ज़ी मंडी के है। फिर सब्ज़ी मंडी में जो हमारा बैल हमने जिससे ख़रीदा था, उससे इन्होंने बैल ख़रीदा, तो और भी नज़दीक हो गए। और पता नहीं और कहा तक चलता है, इनका नाई और हमारा नाई एक। और बड़े गले मिलेंगे वाह, वाह, वाह, वाह। नहीं तो ये बम्बई वाले हैं , दिल्ली वाले है,  ये फलाने हैं , ये ढिकाने  हैं, ये हैं। अरे आप अब विश्व के नागरिक हो गए, अब कहाँ बम्बई , और कहाँ दिल्ली और कहाँ  मद्रास। ये अगर आपके दिमाग में अभी भी बैठा हुआ है तो अभी आप सहज योग को समझे नहीं। ये कब होगा ? जब आपका ममत्व करुणामई में लीन होता है। करुणामई,  जो कि करुणा के सागर, दया के सागर शिव हैं। ये करुणा में लीन होना चाहिए, तब फिर बराबर समझ में आएगा की किसे क्या समझना चाहिए , किसके साथ क्या करना चाहिए, और अछूता कैसे रहना चाहिए। मैंने बहुत बार उदहारण दिया है आपको कि एक पेड़ में अगर पानी छोडिये तो उसका जो सत्व उठता है वह पेड़ के हर शाखा में, हर पत्ते में, हर फूल में, फल में जाता है और लौट आता है। और नहीं लौटे तो वो उड़ जाता है, लेकिन गर वो एक फूल ही में फस जाए तो वो पेड़ भी मर जायेगा और फूल भी मर जायेगा। तो जिसे निरवाज्य प्रेम कहते है, जो देवी का एक वर्णन में कहा जाता है कि उनका प्रेम निरवाज्य होता है। कि वो किसी के लिए कुछ करती हैं तो फिर उन्हें ये नहीं ख्याल रहता कि ये कुछ किया गया या हुआ, और इसने ऐसे क्यों किया, और ऐसे नहीं करना चाहिए था या कुछ भी नहीं। हो गया, गया, ख़तम, अब करो, छोड़ो। वो चिपकता नहीं दिमाग में। रात दिन वही गुन गुन लगी नहीं रहती। कोई भी चीज में उलझता नहीं मन। क्योंकि वो करुणा में, करुणा के सागर में लीन हो गया। और करुणा के सागर में जो लीन हो जाता है वो बस अब कोई आ गया उसको कोई तकलीफ है,  बाबा इसकी तकलीफ ठीक करो। अब वो जाकर के बाद में छूरा लेके भी आये चाहे कुछ करे तो ये विचार नहीं आता। तकलीफ है न अब ठीक कर दीजिये। इनको ये परेशानी है ठीक कर दीजिये। हलाकि मैं जानती हूँ की कोई कोई परेशानियों में कोई अर्थ नहीं है, लेकिन तो भी बहुत गंभीरता से उसको सुनती हूँ कि भई क्या परेशानी है बताओ, हाँ फिर ऐसा है, तो फलाना है, छोटी छोटी चीजे भी कोई बताये। अपने अपने दायरे से लोग मिलते हैं। उनके दायरे में मैं नहीं उतर पाती और अगर वो मेरे दायरे में नहीं उतर पा रहे, तो ये उनका दोष नहीं। उनको उतरना चाहिए। उनको इसी दायरे में उतरना चाहिए जिसे करुणा कहते है। करुणा करुणा के लिए होती है, किसी काम से, किसी वजह से, किसी मतलब से, किसी रिश्ते से नहीं होती। कोई होगा बड़ा आदमी, कोई होगा छोटा आदमी, कोई होगा रास्ते पे पड़ा हुआ भिखारी , कोई भी हो। करुणा ऐसी  चीज है कि वो जैसे कि कही आपने देखा है कि समुद्र है, कहीं भी गड्डा हो जाए उसमे पानी भर देगा। कहि भी कोई त्रुटि हो उसको भर देगा। इसी तरह से करुणा का स्वाभाव ही है, कि उसने देखा कि इनको ये तकलीफ है अच्छा चलो इसके आँसू पोछ दो। उसके आँसू पोछ दो, उसकी तकलीफ निकाल दो। उस.. वो इसलिए नहीं की कुछ उससे मांगना है, लेना है, ये मतलब नहीं। वो सिर्फ इसीलिए कि वो स्वभाव ही है, पानी का स्वभाव, सागर का स्वाभाव। तो वो स्व भाव होने के लिए, स्वभाव भी शब्द कितना सुन्दर है - स्व माने आत्मा और आत्मा का भाव। जब वो आत्मा का भाव आपके अंदर आ जाए - सिर्फ करुणा - फिर ये सब चीज टूट जाएगी कि दिल्ली रहने वाले , बम्बई  रहने वाले, फलाना, ढिकाना ,  कुछ याद नहीं रहेगा। उसका महत्त्व नहीं रहेगा। और हर आदमी क्या है वो जरूर आपको याद रहेगा कि ये कौन है?  इनकी कौन सी तकलीफ है? एकदम देखते ही याद आ जायेगा। नज़र आपकी कहाँ गयी?  नज़र ये गर ढूँढ़ रही है कि ये दिल्ली वाला कौन है , और फलाना कौन है और कलकत्ते वाला कौन है? अगर ये नज़र आपकी ढूँढ़ रही है कि ये करुणा कहा भागी भागी चली जा रही है भाई, किसकी ओर जा रही है भाई? किसकी ओर खींच रही है मुझे?  तो पता होगा कोई दुखी आदमी है , कोई साधक बहुत बड़ा साधक होता है एकदम ह्रदय खिंच जाना चाहिए उस आदमी की तरफ और ये करुणा ही सब आपको सुमति भी देती है और स्मृति भी देती है - मेमोरी देती है। क्योंकि जितनी निकटता करुणा से आती है, उतनी किसी भी रिश्ते से नहीं आती। ऐसी विशेष चीज है करुणा। और इस करुणा में अपने को लीन कर लेना, इस ममत्व को लीन कर लेना ही सहज योग में उन्नती का मार्ग है, क्योंकि मैंने कभी नहीं कहा की आप आपने बाल बच्चे छोड़ दो, घर छोड़ दो और घर से निकल के अपना जितना पैसा कौड़ी मुझे लाके मुझे देदो। घर बेच दो, बीवी को भी बेच दो,  बच्चो को बेच दो और सब पैसा मुझे देदो। ऐसा ही कहते है न साधु संत जो आजकल निकले है।

लेकिन इनके उलटे सहज योग है, आप जैसे भी हो,  जहाँ भी हो अंदर ही अंदर बढ़ते  जाओ। वो अंदर देखे बगैर तो नहीं होगा। और फिर ये सोचना है कि क्या मैं करुणामय हूँ?  किसी को अगर कुछ है अब उससे कहा कि नहीं भाई इस बार नहीं हो सकता, बहुत बुरा मान जाते है। माने सारा ममत्व अपने ही बारे में, मुझे क्या मिलना है ?  मैं क्या पाऊंगा? मुझे क्या लाभ होगा ? लेकिन ममत्व बाहर नहीं है। कौन किस दशा में कैसा भी हो, करुणा अपना रास्ता खूद ही ढूढ़ लेती है बड़ी सुंदरता से। वो बड़ा आनंददाई है। करुणा का पाना,  उसमे बहना और करुणा में अनेक तरह के कार्य होना आनंददाई तो हैं लेकिन उस आनंद में लोभ नहीं होता कि ये आनंद मैं बार बार पाऊँ। उसकी प्रचिती नहीं, कॉन्सियस्नेस्स नहीं होती। कर दिया कर दिया, हो गया हो गया। जैसे संगीत को सुन लिया, मज़ा आ गया वही ख़तम हो गया। उसी तरह से कोई काम है, कर दिया - ख़तम। लीन हो जाती है ये चीज ।

अब चौथी जो हमारे अंदर नाड़ी है वो अतयंत महत्वपूर्ण है ह्रदय में। और वो चौथी नाड़ी कुण्डलिनी के जागरण से ही जागृत होती है और लेफ्ट  विशुद्धि से निकल के और मस्तिष्क में जा कर के कमल को खिलाती है। जब हमारा चित इन सब चीजों में लीन हो जाता है तो जैसे की इस कमल में जीव आ जाता हो या इसमें कोई शक्ति आ जाती हो। या ऐसा समझ लीजिये कि जैसे कोई एक पौधे में पानी पड़ जाये तो वो जैसे अपने आप बढ़ता है इसी प्रकार ऐसा शुद्ध चित जिस मनुष्य का हो जाता है उसके ह्रदय की कली खिलती है और वो कमल रूप होकर के सहस्त्रार में छा जाती है। फिर उसका सौरभ, उसका सुगंध चारो ओर फैलता है और ऐसा मनुष्य एकदम नतमस्तक हो जाता है, एकदम नतमस्तक हो करके सबके सामने झुका रहता है। कोई गर कहता है की आपने बड़ा मेरा काम कर दिया, बड़ा ये चमत्कार कर दिया तो वो चीज छूती नहीं। जैसे कि आनंद की लहरें बाहर की ओर तट पे जाकर के नाद करती हैं, किन्तु वापस नहीं लौटतीं उसी प्रकार जिस मनुष्य की ये स्तिथि हो जाती है उसका सारा कार्य बाहर निनाद करता है, आवाज़ करता है। उसका असर बाहर दिखाई देता है, तट पर। उसके अंदर इसका कोई भी परिणाम नहीं आता, ख्याल भी नहीं आता, विचार भी नहीं आता। अब आप लोग कभी कभी अभी आपने आगत स्वागत गाना शुरू किया तो मैंने सोचा कि किसी और का कर रहे हैं क्या?  मैं इधर उधर देख रही थी किसके लिए गा रहे हैं ये, किसका स्वागत कर रहे हैं?  मुझे डर लगता है कभी मैं भी आपके साथ न गाने लग जाऊँ। कभी आप लोग मेरा जय जयकार करते हैं तब तो मुझे बहुत ज्यादा डर लगता है कि मैं भी नहीं कहीं जय माताजी शुरू न कर दूँ। वाकई ऐसे, छूता नहीं। जो भी आप कहतें है, जो भी आपके निनाद हैं वो और दूसरे  तट पे जाकर छू जायेंगे, मेरे तक छूते ही नहीं मुझे आते ही नहीं। हां उससे हो सकता है कि अंदर बैठे हुए देवी-देवताएँ खुश हो जाएँ और वो चैतन्य को बहाएं या कुछ करें, उस तट पर पहुँच सकता है, पर जहाँ तक मेरा सवाल है मुझे कुछ उसका आभास भी कभी नहीं होता कि आप मेरी जय जयकार गा रहे है, मैं शायद वहाँ हूँ ही नहीं। यह दशा शायद अभी इतनी पोषक न हो आप लोगो के लिए, लेकिन एक बात जरूर है कि आप जब स्तुति गाते हैं, देवता खुश होते हैं, आपके अंदर के देवता भी प्रसन्न हो जाते हैं और आपके लिए अनंत राशि से, अनंत नाडियों से कितने तो भी तेज पुंज्य ऐसे, प्रकाश की किरण आपके अंदर छोड़ते हैं। आपने फोटोग्राफ्स में देखा होगा ये। कितनी ही मेहनत करते हैं आपके लिए। तो आपके लिए भी  बहुत आवश्यक है कि वो जब इतनी हमारे लिए मेहनत कर रहे हैं तो हमे भी इस शुद्धता को पाना चाहिए। तो पहले जो शरीर हम जिसको धिक्कार रहे है, जिसको हम मान नही रहे हैं वही शरीर जाकर के एक यज्ञ हो जाता है। यज्ञ माने ऐसे कि अब हमारा शरीर है, हो रही तकलीफ तो ये तो तकलीफ होनी है क्योंकि ये यज्ञ है न, अच्छी बात है। जैसे की काष्टय का जलना यज्ञ में जरूरी है उसी तरह से इस शरीर का भी जलना यज्ञ में जरूरी है। लेकिन सहज योग में सबसे बड़ी बात ये है की  यह जो कृत युग शुरू हो गया आपके पूर्वपुण्य से आपको बहुत तकलीफ तो कुछ होती नहीं खास। सब सामने चीज आकर खड़ी हो जाती है, सब साक्षात्कार होते रहता है, आप कहतें हैं चमत्कार हो रहा है। सब चीज आपको सुलभ में मिल जाती है। बहुत से काम आपके सरल सहज हो जातें है। शोभना सुलभ गति कहा जाता है। कि आपके शोभायमान इस तरह के जीवन में अत्यंत सुलभता से आप इसे प्राप्त कर सकतें हैं। कोई भी अशुभ काम करने की, अशोभनीय काम करने की जरूरत नहीं है। तो ये एक तरह की बड़ी सुक्ष्म माया भी है कि उसमे ये नहीं सोचना चाहिए की ये सारे चमत्कार हमारे लिए इसलिए हो रहे हैं क्योंकि हम कोई बड़े भारी सहज योगी हैं। लेकिन ये सोचना चाहिए की ये चमत्कार इसलिए हो रहे है कि हमारे अंदर विश्वास परमात्मा के प्रति, शिव के प्रति, और कुण्डलिनी के प्रति दृढ़ हो जाए। इसलिए चमत्कार हो रहे हैं और इसको दृढ़ता करने का कार्य यही है कि हम अपने चित्त को शुध्द करें। क्योंकि शिव चित्त स्वरुप हैं,  उनके चित की शक्ति को चित्ति कहतें हैं, वो चित्त हैं। चित्त हैं माने कि जो चैतन्य है चारो तरफ आप जानते हैं, उस चैतन्य का जो चित्त है वो शिव का प्रसाद है, वो शिव का तत्व है। माने सारे संसार में उनका चित्त फैला हुआ है और जब आप कहतें है कि ये चमत्कार हो गया, ये चीज घटित हो गयी तब ये जान लेना चाहिए कि ये जो चित है जिसे हम चित्ति कहतें हैं उसने ये कार्य किये हैं। वो अणु रेणू हर चीज में उनका चित्त है। लेकिन चित्त का मतलब ये होता है कि वो साक्षी हैं, देख रहे है। चित्त का मतलब होता है वो साक्षी हैं, देख रहे है और कार्यान्वित जो है वो ब्रम्हचैतन्य है। लेकिन जैसे कि संगीतकार जब आपने कल देखा या जब देखते हैं वो सामने को देख करके बजाता है, उसी प्रकार ब्रम्हचैतन्य उस चित्त की दृष्टि को देखकर के ही कार्यान्वित होता है। उस दृष्टि को, उस चित्ति को ब्रम्ह चैतन्य जानता है और वो इस कार्य को तब करता है जब उस चित्ति को देखकर उसे वो ठीक समझता है। जैसे अभी हम आये आते ही साथ एक साहब आये थे एकदम से उन्होंने पानी, माताजी आ रहे हैं,  मुझे देखते साथ एकदम हाकपका गए। मुझे देखा, मैंने कुछ कहा नहीं, कुछ नहीं सिर्फ मुझे देखकर के एकदम सकपका गए। उसी प्रकार वो कुछ कहें या न कहें, क्योंकि ब्रम्हचैतन्य ये देवी की शक्ति है और वो कार्यान्वित है और वो उस देखने वाले को जानती है। और उस शक्ति कि पूरे समय यही लीला है कि उस एक देखने वाले को खुश रखना है। इसलिए कभी कभी आप कहतें भी है की माँ ऐसे गड़बड़ क्यों हो गया? वहाँ इसलिए हो गया कि वो जो चित्ति थी उसका रुख बदल गया था। गर आप आज शिव की पूजा कर रहे हैँ तो ये मैंने जो चार नाडिया बताईं हैं उसकी ओर नज़र करें और जिस तरह से मैंने  आपसे बताया है की अपने को किस तरह से इन चार चीजों में लीन कर लेना चाहिए चित्त को। ये कोई बड़ी गहन बात नहीं है लेकिन सूक्ष्म है और फिर आप मुझे बताईयेगा कि इस तरह से अंतर्मन करके जो आपने अपने साथ विचारणा की कहिये, या तपस्या की है या जो वार्तालाप किया है और जो अपने चित्त को शुद्ध किया है उससे आप एकदम पाईयेगा कि आप शिव के सागर में पूरी तरह से डूब गए। और ऐसी दशा आप सब की हो जाये यही मेरी एक शुद्ध इच्छा है।

(Hindi Translation of English Talk)

मैं बहुत प्रसन्न हूँ कि आप सब लोग शिव पूजा के लिए यहाँ आए और अब, जैसे प्रार्थना की गई है, हम यूरोप में, रोम में भी सत्रह तारीख को शिव पूजा करने वाले हैं। पश्चिम में कभी शिव पूजा नहीं हुई, इसी कारण मैंने निर्णय किया है कि हम दो पूजाएँ करेंगे।

आज मैंने बताया है कि हमारे हृदय में, जहाँ श्री शिव का निवास है, चार नाड़ियाँ हैं और किस प्रकार हमने अन्तर्वलोकन करना है तथा अपने चित्त को नियन्त्रित करना है। क्योंकि सहजयोग में पूर्ण स्वतन्त्रता है कि हम जैसा चाहें बनें। जैसे पहले कहा जाता था, कोई बलिदान करने के लिए, कुछ त्यागने के लिए, हिमालय पर जाने के लिए, कपड़े उतारकर ठण्ड में काँपने के लिए तथा अन्य सभी प्रकार के उपद्रव करने के लिए नहीं कहा जाता। शरीर के महत्व को कम करना है और इसके लिए आपको चित्त अन्दर स्थापित करके, हर चीज़ में आनन्द प्राप्त करने का प्रयत्न करना होगा।

अन्दर चित्त डालना बहुत आसान है क्योंकि आप लोग ध्यान-धारणा करते हैं। मान लो, आप बैलगाड़ी से जा रहे हैं। कोई व्यक्ति यदि रोल्स-रॉयस पर चलता है तो हर समय शिकायत करता रहेगा कि, "यह क्या पागलपन है, मुझे क्यों बैलगाड़ी से जाना है, भयानक!" परन्तु कोई बालक यदि बैलगाड़ी से चलेगा तो वह इसका आनन्द उठाएगा। कहेगा, "कितनी अच्छी चीज है, ऊपर-नीचे उछलती है, बहुत अच्छा लगता है, किस प्रकार बैल दौड़ रहे हैं, सुन्दर! बाहर की हर चीज़ को आप अच्छी तरह से देख सकते हैं!" क्योंकि वह बालक शिव की तरह से अबोध है।

आपको अच्छा स्नानागार चाहिए, अच्छा बिस्तर चाहिए और अन्य सभी सुविधा चाहिए, परन्तु यदि आप इसमें मज़ा चाहते हैं तो यह बहुत दिलचस्प है। एक बार मैं लखनऊ में अपने किसी रिश्तेदार के यहाँ रहने गई। उनके यहाँ केवल एक चारपाई थी, वे अमीर न थे। उनकी सारी जमींदारी समाप्त हो गई थी। कहने लगे, "हमारे पास केवल एक चारपाई है, आप चारपाई पर सोना चाहेंगी या जमीन पर?" मैंने कहा, "ठीक है, मैं चारपाई पर सोकर देखती हूँ।" वह चारपाई नारियल की रस्सी की बनी हुई थी और रस्सियाँ इतनी ढीली थीं कि जमीन को छू रही थीं तथा इस पर सोना भी ऐसे ही था जैसे जमीन पर सोना। रात को मैंने बहुत से चूहों को अपने शरीर पर दौड़ते हुए पाया। मैं उन्हें देख रही थी। लोगों को बहुत चिन्ता हुई, उन्होंने कहा कि, "ये चूहे आप पर..." "हाँ, उसमें से एक तो अभी भी मेरे पैर के नीचे है! वे रेंग रहे हैं और चक्कर लगा रहे हैं।" कहने लगे, "फिर भी आपको घबराहट नहीं हो रही?" मैंने कहा, "घबराने की कौन सी बात है, मैं तो बस उन्हें देख रही हूँ। मैंने एक साथ इतने अधिक चूहे कभी नहीं देखे। मैं तो इनका आनन्द ले रही थी।" फिर वे कहने लगे कि आप ऐसी चारपाई पर सो रही थीं, कहीं कल आपके शरीर पर दर्द न हो जाए। मैंने कहा, "नहीं-नहीं, मैं तो आनन्द ले रही थी, यह चारपाई अच्छे झूले की तरह से है, इसमें आप झूल सकते हैं। यह बहुत अच्छी है, बहुत ही रुचिकर।" अगले दिन मैं बिल्कुल तरोताज़ा थी, वे लोग हैरान थे कि मैं कैसे इतनी तरोताज़ा हूँ।

तो शरीर की ये सब तकलीफें आदि, जिस प्रकार हम हर चीज़ को सुधारते रहते हैं, हर चीज़ के विषय में गिले-शिकवे करते हैं, हर चीज की शिकायत करते हैं, ये सब मात्र मिथ्या हैं। यदि आप किसी गुरु के पास जाते तो सुझाया जाता कि आपको अत्यन्त कठोर जीवन बिताना होगा। अब आपको इतनी तपस्या की आवश्यकता नहीं है। अब आपको करना क्या है? इन सभी चीज़ों को आनन्द के सागर में विलीन कर दें। अब जीवन के ये जो बनावटी मापदण्ड आ गए हैं, जैसे हमारे बाल बिखरे हुए होने चाहिए, नहीं तो आप पिछड़ गए हैं, फैशन के साथ चलना आपके लिए जरूरी है, मैं सोचती हूँ कि ऐसी और बहुत सी मूर्खतापूर्ण चीजें फैशन में हैं और लोग उन्हें इसलिए मानते हैं क्योंकि यही मानदण्ड हैं। इसका अर्थ यह नहीं है कि आप स्वयं को अजीबोगरीब, हिप्पी या ऐसा ही कुछ और बना लें।

इन मानदण्डों की अधिक चिन्ता करने की कोई आवश्कता नहीं है। इंग्लैण्ड में मैंने एक दिन देखा कि एक सज्जन बड़े परेशान थे। मैंने पूछा, "क्या हुआ, तुम इतने परेशान क्यों हो?" कहने लगा, "मैंने गलती से मांस खाने के लिए मछली खाने वाला चाकू उपयोग कर लिया।" तो क्या? "सभी लोगों ने मुझे देखा।" मैंने कहा, "ठीक है, तुमने वो चाकू किसी को घोंपा तो नहीं? कोई बात नहीं यदि तुमने मछली खाने वाले चाकू से मीट खा लिया।" यह सारी मूर्खता है। आपके मानसिक सन्तुलन की तुलना में ये चीजें अधिक महत्वपूर्ण नहीं हैं। इसके विपरीत, मैं कहती, "वास्तव में, मैंने खाया क्या? मैंने मछली खाई। बहुत अच्छा। मैंने कोई बन्धन तो तोड़ा। औपचारिक रात्रिभोज की प्रथा तो मैंने तोड़ी। तो यह बहुत अच्छा हुआ।" अगली बार सभी लोग ऐसा करेंगे और सम्भवतः यही फैशन का रूप धारण कर ले।

आप यदि इस प्रकार से अपना चित्त डालें, इस प्रकार से कि यह शरीर तपस्या के लिए नहीं है, हवन के लिए है, इसका उपयोग हवन के लिए होना है, यज्ञ के लिए होना है, तब आप अपने शरीर को बखूबी कह सकते हैं कि अब सुधर जाओ। अतः सर्वप्रथम आपने इसकी भर्त्सना करनी है, इसकी सभी माँगों की भर्त्सना करनी है। केवल तभी यह परमात्मा के कार्यों में उपयोग करने की चीज़ बनता है। मैं कहूँगी कि भारतीयों की तुलना में पश्चिम के लोग इस मामले में कहीं बेहतर हैं। भारतीय सबसे पहले अच्छे कमरे ले लेते हैं। वो तो इसके लिए लड़ने से भी नहीं चूकते! अब शनैः-शनैः उनमें कुछ सुधार हो रहा है परन्तु अब भी कभी-कभी वो इस बात का शिकवा करते हैं, कभी उस बात का। पश्चिम में या ऑस्ट्रेलिया में लोग इन चीजों की चिन्ता नहीं करते। मुझे याद है, हम एक बार गणपतिपुले गए थे, बहुत समय पूर्व। वहाँ पर सोने के लिए कोई प्रबन्ध न थे। उनमें से (पश्चिमी सहजयोगी) बहुत से उस रात समुद्र तट पर जाकर सो गए। कहने लगे, "हाँ श्रीमाताजी, हमने बहुत आनन्द लिया। पूरा चाँद था। हमने वास्तव में इसका आनन्द लिया।"

दूसरी बात यह है कि लोगों में अब भी लिप्साएँ हैं। सर्वप्रथम तो हम कह सकते हैं कि इच्छा, सभी प्रकार की इच्छाएँ। इच्छाएँ कभी पूर्ण नहीं होंगी और इच्छा यदि पूर्ण हो भी जाए तो भी हम सन्तुष्ट नहीं होते। तो हम अपनी इच्छाओं का क्या करें? इन्हें शुद्ध इच्छा में विलीन कर दें, कुण्डलिनी की शुद्ध इच्छा में।

तीसरी बात यह है कि हमारे सम्बन्धी भी हैं। मैंने पश्चिमी लोगों में देखा है, विशेष रूप से जब उनके विवाह हो जाते हैं तो मैं नहीं जानती उन्हें क्या हो जाता है! अचानक वो सोचने लगते हैं कि अब हमारे विवाह हो गए हैं, तो अब वे रोमियो और जूलियट बन गए हैं! और भारतीय बिल्कुल दूसरी ओर हैं। व्यक्ति को समझना चाहिए कि ठीक है, यह एक घटना है, मेरा विवाह हो गया है, परन्तु किसी व्यक्ति विशेष में लिप्त नहीं होना चाहिए। जैसे मैंने बहुत बार बताया है, जैसे पेड़ के रस को ऊपर उठकर पेड़ के सभी हिस्सों का पोषण करके वापिस आना होता है, यदि यह किसी भाग विशेष से लिप्त हो जाए तो पूरा पेड़ मर जाएगा और उसका वह भाग भी मर जाएगा। तो किसी सम्बन्ध में भी, जो भी आपको देना है, अपनी बहन को, अपने भाई को, बच्चों को और अपनी पत्नी को, जो भी आपने देना है, वो देना है, परन्तु आपने उनसे लिप्त नहीं होना। तो अपनी लिप्साओं का हम क्या करें? इन्हें करुणा (compassion) में विलीन कर दें। करुणा सागर की तरह है। करुणा का स्वभाव ऐसा है जो सभी खड्डे भरता है और सभी दोषों को दूर करता है।

चौथी नाड़ी आपकी उत्क्रान्ति के लिए है। जब आपका चित्त अत्यन्त पवित्र हो जाता है तो यह आपकी चौथी नाड़ी का पोषण करता है, जो खिलती है, आपकी बाईं विशुद्धि के माध्यम से उठती है, आपके सहस्रार में प्रवेश करके कमल का रूप धारण करती है, कमलदल का। तब सहस्रार हृदय की सुगन्ध बिखेरने लगता है। इस प्रकार से हृदय और मस्तिष्क का समन्वय घटित होता है। तो यह चित्त स्वयं श्री शिव की शक्ति है, इसी चित्त को 'चित्ती' कहते हैं। सर्वव्यापी शक्ति, चैतन्य के हर कोने में यह चित्त विद्यमान है। जब यह चैतन्य, ये कोने गतिशील होते हैं, तब वास्तव में चित्ती सम्मानित होती है। यह चित्ती जब शान्त होती है तो यह देखती है, मात्र देखती है—प्रतिक्रिया नहीं करती—परन्तु ये चैतन्यकण चित्त को इसकी वस्तुस्थिति में देखते हैं और जानते हैं कि यह क्या है और उसी के अनुरूप ये कार्य करते हैं।

वे, श्री शिव, मात्र एक दर्शक हैं जो देवी (आदिशक्ति) के कार्य को देख रहे हैं। केवल वही दर्शक हैं और यदि वे नाराज़ हो जाएँ, यदि उन्हें लगे कि मनुष्य उनकी शक्तियों का सम्मान नहीं करते तो वे गतिशील होकर पूरे विश्व को नष्ट कर देते हैं। देवी की पूरी सृष्टि को नष्ट कर देते हैं। अतः यह आवश्यक है कि आप भी उनका साथ दें, इसे कार्यान्वित करें, देवी के कार्य को, ताकि श्री शिव प्रसन्न हों और हम आध्यात्मिकता और सौन्दर्य के एक नए विश्व का सृजन कर सकें।

परमात्मा आपको धन्य करे।