24 ottobre 1993
Navaratri Puja
Campus, Cabella Ligure (Italia) | Translation (English to Italian) - Reviewed

Oggi ci siamo riuniti qui per celebrare il puja alla Devi. La Devi ha molte forme, ma è l’incarnazione della Shakti. L’Adi Shakti dà energia (Shakti) a tutte queste incarnazioni e quindi ci sono tante Dee.
Esse sono venute su questa Terra in momenti diversi ed hanno fatto tutto il necessario per l’ascesa dei ricercatori; soprattutto quella che conosciamo come Jagadamba (Madre dell’universo), Durga.
Lei ha cercato di proteggere tutti i ricercatori della verità e distruggere tutte le forze malvagie poiché, senza l’ascesa, gli esseri umani non conoscono la verità. E per questo motivo tutto ciò che cercano di fare è una proiezione mentale; e questa proiezione mentale, se non comprovata dalla verità, dal dharma, crolla.
In sanscrito si dice glani (decadenza, degrado, ndt). Quando subentra questa glani, nascono le incarnazioni per risolvere il problema.
In tutte le incarnazioni della Dea, si sono ampiamente incarnate le forze sataniche – esse si erano incarnate - e Lei ha dovuto combatterle e distruggerle.
Ma questa distruzione non era fine a se stessa, perché le forze malvagie dovevano essere distrutte, ma (perché) esse cercano sempre di abbattere i ricercatori, i santi, di danneggiarli e, a volte, persino distruggerli.
Di solito tutte queste forze distruttive non arrivano contemporaneamente, ma in tempi diversi; così sono facili da gestire.
Ma lo scopo dell’incarnazione è salvare, proteggere i ricercatori poiché sono le persone più importanti nel regno della spiritualità.
Tutti gli altri non sono altro che polvere, buoni a nulla, inutili. Se non ricercano la verità, agli occhi di Dio sono solo esistenze inutili che sono arrivate e periranno.
Non hanno alcun valore e non hanno alcuna dignità, non hanno capacità di comprendere nulla.
Nel giudizio dell’Amore divino, esistono due categorie di persone: i ricercatori della verità e quelli che non lo sono. Questi ultimi possono essere brave persone, buone, che svolgono molte opere benefiche, sociali, missionarie, potrebbero svolgere qualsiasi lavoro di questo tipo, ma se non ricercano la Verità non rientrano nella categoria per la quale Dio deve incarnarsi.
Cercate dunque di capire la preziosità, l’importanza dei ricercatori. E ricercare è ciò che avete fatto voi. Sono pochissime persone. Se si considera la percentuale dei ricercatori, è molto esigua.
Ma è molto importante perché, ad esempio, una piccola quantità di oro vale molto più di mucchi di acciaio. Allo stesso modo, un ricercatore è molto più prezioso nella crescita della spiritualità. Per quale motivo è stato creato l’intero universo, è stata sviluppata l’intera atmosfera, è avvenuta tutta l’evoluzione? Affinché gli esseri umani conoscessero la verità.
Ma nell’atmosfera moderna è presente una grande maledizione – la ritengo un male molto maggiore di tutti gli Shumba, Nishumba e tutti loro – la peggiore di tutte: il materialismo, perché il materialismo vi rende grossolani.
Anche quando vi elevate nella vostra ricerca, il materialismo vi cattura in modo sottile. L’ho notato. Quando le persone arrivano in Sahaja Yoga, bene, entrano in profondità in se stesse, capiscono ciò che dico, desiderano avere tutta la conoscenza interiore, chiamata Atma Gyan. Atma Gyan significa due cose: la conoscenza dello Spirito e la conoscenza del vostro Sé. Scoprono tutto questo e sanno di cosa si tratta.
Per raggiungere questo stato le persone hanno fatto cose di ogni genere, sono andate sull’Himalaya, hanno meditato al freddo senza molti vestiti, hanno vissuto nelle grotte nutrendosi di qualche frutto.
Praticavano ogni sorta di tapasya poiché l’impulso alla ricerca era così profondo, così impellente che non riuscivano a fare a meno di ricercare con intensità. Nei tempi moderni, invece, il materialismo ostacola questo ardente desiderio, questa dedizione.
Quando sono ricercatori, è un impulso assillante. Ho visto che, prima di entrare in Sahaja Yoga, la gente spende un mucchio di soldi per recarsi in vari luoghi, sull’Himalaya, in Nepal, in Giappone, va dappertutto. Invece, dopo essere entrati in Sahaja Yoga, dopo essere diventati lo Spirito, il progresso per la crescita della vostra nuova consapevolezza rallenta.
Si dovrebbe anche comprendere che quando, dopo aver corso tanto, trovate qualcosa di così prezioso, vi ci stabilizzate e vi sentite molto soddisfatti. E questo va bene. Ma poi? La vostra crescita non dovrebbe arrestarsi ma si arresta, ed uno dei motivi principali è il materialismo. A causa del materialismo si riduce anche la vostra fiducia in voi stessi.
Ora avete visto come gli dei abbiano pregato la Dea, e Lei sia accorsa a distruggere tutte le forze negative. Il motivo è che il fervente desiderio degli dei l’ha obbligata ad incarnarsi.
Il desiderio di ascendere era così sincero che a volte neppure mangiavano e bevevano, e lavoravano molto duramente per la loro ascesa che era disturbata dalle forze negative. La loro invocazione era così accorata, così disperata, genuina e sincera che la Dea dovette incarnarsi sulla Terra per salvarli, proteggerli e prendersene cura.
Di fatto, invece, notiamo che quando avete raggiunto una destinazione pensate: “Ora meglio calmarsi e sistemarsi”. Ma con cosa ci sistemiamo? Se dopo la realizzazione siete completi, siete nella totalità, siete assolutamente tutt’uno con la realtà, non c’è niente da fare, diventate dei santi. Ed un santo non ha bisogno di pubblicità, non ha bisogno di niente. Il suo messaggio si diffonde, la gente lo vede e si rende conto che è un grande santo.
Tanti santi non lasciavano nemmeno la propria casa. Un detto molto comune in India è che non si dovrebbe lasciare il proprio takiya, non si dovrebbe lasciare il cuscino sul quale si è seduti. Questo era il criterio di un guru. I ricercatori dovrebbero andare dal guru, arrampicandosi per almeno sei, sette miglia, dopodiché il guru non riceverà nessuno. Potrebbe schiaffeggiarvi, potrebbe picchiarvi, potrebbe buttarvi giù da quell’alta montagna. Vi metterà alla prova in moltissimi modi e, alla fine, potrebbe scegliere una sola persona a cui dare la realizzazione. Così, c’era sempre questo ardente desiderio, questo sforzo disperato.
Adesso, in questi tempi moderni, arriviamo a Sahaja Yoga. A volte ho la sensazione che Sahaja Yoga non sia solo molto facile, ma che vizi anche moltissimo.
Voi sapete di aver ricevuto la realizzazione, sapete tutti di essere migliori degli altri, di esservi liberati di tantissimi problemi e di essere diventati maestri di voi stessi. (Ma) a quel punto il vostro senso di responsabilità nei vostri confronti e nei confronti degli altri cala, perché vi sentite molto soddisfatti di voi stessi.
L’altro giorno mi ha telefonato una sahaja yogini – mi telefonano per ogni cosa – e mi ha detto: “Sono andata dal medico che mi ha fatto un’ecografia e hanno scoperto che sono incinta: che cosa devo fare con il bambino?”. Mi chiederanno queste piccolezze. “Come dovrebbe chiamarsi nostro figlio?”. E questo, e quello. Insomma, devo lavorare molto di più di qualsiasi prete. Si preoccupano per delle inezie.
D’accordo, va bene che io in un certo momento debba dirvi cosa fare o cosa dovreste fare. Ma mi telefoneranno se perdono il treno: “Madre, abbiamo perso il treno, che si fa adesso?”. Allora devo rispondere: “Va bene, date un bandhan”. Devo dir loro anche questo. Oppure, se hanno il padre malato, con problemi al cuore, mi telefoneranno: “Madre, mio padre è malato, ha un disturbo al cuore, non è un sahaja yogi, che cosa può fare Lei al riguardo?”. Allora Madre deve mettere l’attenzione su questo padre che non è un sahaja yogi. Mi scrivono di cose futili, così insignificanti che non si riesce a credere come non si rendano conto del motivo per il quale io sono qui. Nonostante ciò non ho mai detto che è stupido chiedermi queste cose, che non dovreste farmi perdere tempo. Mai.
Ora però occorre capire che se non vi attribuite valore in quanto anime realizzate, non potete nemmeno dare valore al mio tempo né a ciò che io sono. Questa incarnazione può andare completamente sprecata a causa di questo atteggiamento materialista. In questi tempi moderni non so cosa sia andato storto negli esseri umani, perché la cosa più importante della vostra vita è ascendere e crescere.
Adottate un’ampia visione d’insieme: perché è stato creato questo universo? Perché siete stati creati come esseri umani? Che bisogno c’era di fare tutte queste cose? Perché sono state fatte?
Se avete una visione molto ampia di tutto l’insieme, provate ad individuare la vostra posizione: “Dove mi trovo io?”. E poi: “Come mai il Divino mi ha scelto e adesso sono diventato un sahaja yogi? Qual è ora la mia responsabilità?”. Si deve capire questo.
Invece ho visto gente che dice: “Ho un trasloco”, così mi telefona per chiedermi: “Madre, dovremmo prendere le nostre sedie o no?”.
Questo dimostra che non attribuiscono alcun valore a se stessi e nemmeno a me, a nessuna delle due cose, perché chiedono certe inezie, tali sciocchezze che è impossibile capire come possano dei sahaja yogi fare simili domande.
In questa prospettiva, possiamo vedere la Dea. Lei viene su questa Terra in forme diverse e in tempi diversi per salvare i ricercatori della verità e per predisporre l’ascesa dei ricercatori della verità. Riuscite ad immaginare? Vi è una grande differenza nell’incarnazione della Dea prima del Kali Yuga.
Mentre ora (nel Kali Yuga) la cosa è molto diversa, in quanto voi siete venuti su questa Terra per diventare sahaja yogi. Dovete avere un corpo, una mente, dei sentimenti, ogni cosa carica di spiritualità, carica della vostra spiritualità. Normalmente dovrebbe essere così.
Infatti, per quanti anni in passato avete cercato Dio? Ed ora siete arrivati qui, che coincidenza! Ma, allora, di che si tratta?
Dato che avete il grande vantaggio di essere approdati a Sahaja Yoga grazie alla vostra ricerca, e di avere ormai trovato la soddisfazione, qual è la vostra responsabilità?
L’incarnazione stessa è venuta su questa Terra non solo per proteggervi, nutrirvi e uccidere i demoni, no! Lei è venuta su questa Terra per svelarvi tutto ciò che di più sottile è in voi e per spiegarvi quale dovrebbe essere il vostro rapporto sia esteriormente sia interiormente.
Voi non siete mai stati connessi con la verità; non siete mai stati collegati con l’Energia onnipervadente, non siete mai stati connessi con Dio Onnipotente.
Occorre dunque comprendere l’evento straordinario per cui solo grazie a me questa Kundalini si è risvegliata toccando questi centri superiori. E come? Questo non è mai accaduto prima, no: (i ricercatori dei tempi antichi) erano soltanto protetti e assistiti. Non è scritto da nessuna parte che la Dea abbia dato la realizzazione alla gente; da nessuna parte!
È una Sua responsabilità, Lei può darla. Uno dei Suoi nomi è... anzi, non uno, ma almeno dieci nomi sono: Colei che vi dà il Nirvana, Colei che vi dona la libertà, Colei che vi introduce alla libertà. Tutte queste cose sono scritte, ma ciò che accade adesso, nei tempi moderni, è che la gente non è ancora riuscita a comprendere il valore della propria vita.
Notate le domande, le richieste che fanno, di cosa si preoccupano: “Ora mio figlio è grande, che cosa dovrei fare?”. “Che cosa dovresti fare? Il bambino è grande, mandalo a scuola, fai quello che ti pare!”. “Madre, per favore, può dirmi dove dovrei mandare il bambino?”. Va bene. Quando poi il bambino è a scuola: “Madre, Lei ha visto la scuola?”. “No”. “Allora vada ad ispezionare la scuola”.
Immaginate Kali Mata fare una cosa del genere! Vi assicuro che Lei avrebbe dato un bel paio di schiaffi a chi lo avesse detto. Che cosa si può pensare di uno così?
Ma la Madre deve risolvere anche questi dettagli. Voi non fareste tutte queste cose nemmeno per vostro figlio, lo so. Ma quando si tratta di bambini, come si comportano loro? Ancora in modo materialista.
Oggi specialmente è il grandissimo giorno di Dashera, come lo chiamiamo noi. È il giorno in cui, come sapete, Ravana fu bruciato. Le effigi di Ravana vengono bruciate ovunque. Ciò accadde con l’avvento di Shri Rama, in occasione della sua vittoria. Ma con la sua vittoria Egli non ha creato dei sahaja yogi e non ha dato la realizzazione, no! La sua vittoria fu di avere ucciso Ravana.
Ciò fu eseguito a quell’epoca per preparare gli eventi di oggi. Fu realizzato molto tempo fa, affinché arrivasse questa epoca in cui le persone avrebbero avuto un sistema di valori corretto a seguito della vittoria di Shri Rama.
Questo però non accade, non accade perché questa incarnazione di Mataji Nirmala Devi è molto differente, è molto illusoria: Mahamaya.
Quindi venite lasciati a voi stessi. Fate pure quello che vi pare. Potete fare tutto quel che volete.
Così mi chiederanno: “Madre, abbiamo un problema”. Ed io: “Quale?”. “Non sappiamo quale tipo di sedie acquistare”. Per ogni inezia chiederanno a Madre, ma mai per cose importanti. È iniziata una strana usanza, per cui ciò che è così straordinario, così importante, viene utilizzato per qualcosa di assolutamente insensato.
Notate la differenza fra le (due) incarnazioni: una (dei tempi antichi, prima del Kali Yuga, ndt) è venuta sulla Terra per salvare la gente, per estrarla dal pantano della maya. Mentre l’altra (ossia Shri Mataji, ndt), che è venuta non solo per parlarne ma per darvi la realizzazione, poi deve occuparsi di tutte le vostre piccolezze.
Una signora mi ha telefonato dicendomi: “Che cosa dovrei fare? Per favore, Madre, mi curi”. C’è un atteggiamento molto diverso fra i bhakta (devoti) di allora e i bhakta di oggi. C’è un’enorme differenza! Le ho risposto: “Non mi hai mai chiesto nulla quando hai avuto tutti quei comportamenti errati. Non importa, qualsiasi cosa tu abbia fatto è meglio che io veda il bambino, me ne prenda cura e lo metta a posto, ma vieni anche tu”. Poi però ho realizzato che questa donna è attaccatissima al figlio. Allora ho telefonato al leader che ha confermato: “Ha un attaccamento terribile, ha un attaccamento tremendo al bambino”. Insomma, da un’assurdità ad un’altra.
Questa incarnazione ha così tanti lavori da fare che, insomma, nemmeno i sessantaquattro kala, le sessantaquattro arti di Shri Ganesha sono sufficienti per risolvere tutto questo. Perché è così complicato? Dopo che è stata data la realizzazione del Sé, il cammino verso il vostro obiettivo e la vostra crescita dovrebbe essere diretto. Perché invece queste assurde complicazioni vi disturbano in continuazione? Che cosa volete adesso?
Dovremmo domandarci: “Che cosa vuoi?”. “Voglio un figlio”. Dopo Sahaja Yoga non dovreste volere niente. Perché volete un bambino? Ci sono tanti bambini, potete occuparvi di loro. “Io voglio” scompare, dovrebbe scomparire dalla vostra mente il fatto di volere una cosa o un’altra.
Questi desideri ormai sono superati. Ciò che desideravate era la realizzazione del Sé. Dopo questo, ciò che è accaduto è che adesso è più importante quello che voglio io. E io voglio che diventiate realmente distaccati dal materialismo. Ciò non significa diventare come gli ‘hare Rama hare Krishna’, no no no no! Loro non sono distaccati, sono persone con molti attaccamenti.
Il distacco è uno stato nel quale niente può vincolarvi, niente è importante: la cosa più importante è la vostra ascesa spirituale. Niente può attrarvi più di questo avanzamento.
Questo è esattamente ciò che oggi si vuole che i sahaja yogi comprendano.
Insomma, quando leggo ciò che i ricercatori (del passato) hanno affrontato in confronto ai sahaja yogi, mi sento davvero malissimo.
Qui è tutto comodo: venite, gioiamo del buon cibo, della bella compagnia, è una festa! Tutto è fatto come si deve e, se manca qualcosa, sarò io a dire agli organizzatori: “Che cos’è? Avreste dovuto fare questo, avreste dovuto fare quello”.
Ora arriviamo ad un punto in cui dobbiamo comprendere che cosa vogliamo. A che serve uccidere gli Shumbha e i Nishumbha? A che serve distruggere questa Chiesa cattolica? A che serve? Voi siete statici, siete incollati in un punto, non c’è alcun progresso. Qual è allora lo scopo di fare tutte queste cose in continuazione e distruggere tutta quella negatività? A che serve? Tutti dicono: “È troppo arbitrario. Madre, Lei glielo ha concesso e glielo ha permesso, ed ora si comportano per come sono”.
L’altro giorno è venuta da me una ragazza, suo figlio era molto malato. Le ho chiesto: “Tu mediti?”. Lei è rimasta in silenzio. Ho detto: “Posso capire che non mediti, infatti so che il motivo è che tu non mediti nemmeno!”.
La cosa principale di oggi è che è la ricorrenza di Dashera, in cui le persone varcano i confini dei propri villaggi e portano oro ai genitori. La storia è così.
Ora, ciò che dovete fare è trascendere i limiti del materialismo, questa insensata forza opprimente che agisce su di voi e che dovete superare, portando ciò che ho definito come oro – ossia la qualità inossidabile – fuori dai confini di Sahaja Yoga.
Quanti di voi sono davvero sul campo a lavorare? Quanti di voi parlano di Sahaja Yoga alla gente? Che cosa state facendo per questo?
Il motivo per cui parlo così a voi e non agli indiani è che il loro atteggiamento è differente, la loro attitudine non è materialista, è spirituale. Loro desiderano l’ascesa spirituale e per questo soffrono molto, sarebbero disposti a fare di tutto pur di arrivare a quella condizione in cui potersi arrendere facilmente. Deve subentrare questo stato di arrendevolezza.
Se ad esempio avete un problema, se, diciamo, non avete ferie ma volete venire al puja - è solo un esempio - ebbene, se volete venire al puja, venite. Non solo manterrete il lavoro, ma potreste ottenere una promozione.
Voi però non avete fede nella vostra ascesa, non avete fede nel fatto che siete i prescelti. Questo manca a causa del materialismo.
In America abbiamo un grandissimo sahaja yogi, Dave Dunphy. Recentemente gli ho detto: “Dave, è meglio che prenda tu il posto di leader in America, perché questo signore non è a posto ed è meglio che assuma tu quel ruolo”. Ha risposto subito: “Va bene, Madre”. Ora lui vive a Honolulu. I nostri programmi e tutto il resto sono realizzati da Los Angeles ed è sembrato alquanto strano che chiedessi a lui di andare a lavorare lì.
Ora, a che punto siamo? Noi siamo coloro che sono stati benedetti con tutti i poteri. Siete stati benedetti. Tuttavia non vogliamo metterli in pratica, non vogliamo scoprire i poteri che abbiamo ricevuto. Ci preoccupiamo per i nostri figli, ci preoccupiamo di quale sari indosseremo, ci preoccupiamo di chi è il leader e di cosa dovremmo fare riguardo alla leadership. Tutte queste cose non ci aiuteranno. Non siete qui per questo! Cercate di capirlo. Siete qui per diventare lo Spirito e poi diffondere la luce dello Spirito. Nient’altro è importante.
Quando inizierete a farlo, vi stupirete di come la fede agisca. Non è una fede cieca, non è una fede cieca. Non dovete nemmeno dirmelo, funziona e basta. Nel giro di pochi giorni potreste ottenere molti risultati riguardo a ciò che avete desiderato ardentemente. Non sto parlando di cose materiali e superficiali - potreste anche ottenerle - ma la domanda rimane. Supponiamo ad esempio che qualcuno voglia dedicare la propria vita, per così dire, a Sahaja Yoga: allora cosa fate? Cosa fate se vi dedicate?
La prima cosa è la vostra fede. Dovete capire quanto è forte la vostra fede in qualcosa. Ci credete davvero o no? Se ci credete, che cosa avete fatto in merito? A questo punto dovete fare introspezione. Che cosa state facendo? Che cosa dobbiamo fare? Fin dove dobbiamo spingerci? È un tempo molto, molto importante e voi qui seduti siete anime estremamente importanti.
Se però non capite il valore del vostro sistema (sottile, dello strumento interiore, ndt) e del vostro Sé, perché Dio dovrebbe preoccuparsi di voi? Perché Dio dovrebbe cercare di suggerirvi delle idee? Perché dovrebbe anche solo cercare di interessarsi a voi, gente di questo tipo?
Ora devo dirvi che è una incredibile combinazione che io sia qui nel giorno di questo puja di Dashera, e che oggi sia anche l’ultimo giorno del puja alla Devi. Dobbiamo guardarci dentro, fare introspezione: “Che cosa ho fatto per Sahaja Yoga, oltre ad essermi occupata dei miei figli ed aver cucinato per mio marito? Tutto qui?”. Altrettanto gli uomini possono chiedersi: “Che cosa abbiamo fatto? Che cosa abbiamo fatto per Sahaja Yoga?”. (Penseranno) soltanto: “Voglio incontrare certi politici, voglio incontrare questa e quella personalità”.
E per cosa? Dovrebbero venire loro ad incontrarvi! Ma la vostra fiducia in voi stessi è molto debole. Penso che il motivo principale di tutto questo crollo sia la (mancanza di) fiducia in voi stessi. La fede è la qualità grazie alla quale si sa con certezza come stanno le cose.
Avete visto le mie fotografie, siete convinti. Non c’è niente di cui convincervi. Ma questa fede non è tutt’uno con il vostro cuore. Non è tutt’uno con il vostro essere, è solo esteriore. “Bene, Madre farà quello, Madre risolverà quello, Madre farà questo”.
Ma per com’è ora la situazione complessiva, mi sembra di dovervi per forza dire di fare qualche tapasya. Se si chiede a qualcuno: “Mediti?”. “No, Madre”. Molto apertamente: “No, Madre”. “E allora che cosa ci fai qui?”. “Ho un dolore alle ginocchia, così sono venuto da Lei” – va bene – “però io non medito, sono molto onesto, non medito. Ho solo dolore alle ginocchia, per favore, lo curi, ma io non medito”.
Quanti di voi meditano davvero ogni sera? Guido ha detto: “Madre, se Lei dirà questo, risponderanno: “Va bene, lo faremo la sera ma non al mattino, perché Madre ha detto di farlo la sera”.”
Non c’è serietà, non c’è da aspettarsi alcun tipo di entusiasmo al riguardo. “Va bene, se non si fa oggi, vedremo domani! Madre dice così (ma) non è necessario, non è importante, va bene!”. E così siete soddisfatti. Ma chi ci perde? Non io, io non ho bisogno di Sahaja Yoga. Ne ho forse bisogno? Io faccio tutte le tapasya per il vostro Sahaja Yoga. Che cosa ne direste di fare voi qualche tapasya?
Ciò che sto cercando di dire adesso è che avete ricevuto la realizzazione, ormai avete raggiunto quel grande livello di comprensione anche della conoscenza interiore e della vostra connessione con lo Spirito e con Dio Onnipotente.
Ormai conoscete tutto questo, sapete molte cose. Nonostante ciò non è ancora come dovrebbe essere: con tutto il cuore, con il sincero desiderio. Non aiuta proprio nessuno ingannare se stessi, mai. E non sto parlando per x, y o z: sto parlando per tutti voi.
Non cercate di ingannare voi stessi. Voi siete qui per un grande scopo. Questo scopo è correttivo ed è la liberazione delle nostre menti da tutte queste assurde forze distruttive; e poi diffondere (Sahaja Yoga), parlarne ovunque.
La mia convinzione è che debba accadere qualcosa ai sahaja yogi affinché si rendano conto di quanto sia importante far funzionare questa cosa che è dentro di noi, che è potenziale, che sta proprio per riversarsi all’esterno.
È questa la responsabilità; che siate ebrei, cristiani o altro non fa alcuna differenza, è tutto esteriore.
Ma ciò che dovete fare... voi siete entrati in un nuovo regno di consapevolezza, in un nuovo regno di un’esistenza più elevata dove conoscete completamente il vostro Sé interiore, sapete tutto riguardo a ciò che è bene e ciò che non lo è. Se anche dopo aver conosciuto tutto questo non crescete, a chi darete la colpa?
Veniamo dunque alla necessità di comprendere l’importanza di questo Kali Yuga, in cui vostra Madre è qui per aiutarvi ed anche per prendersi cura di voi con grande tenerezza, per spiegarvi tutto con dolcezza - in effetti non riesco ad arrabbiarmi con nessuno per più di un minuto – per spiegarvi con dolcezza ciò che avreste dovuto fare, ciò che potete e dovete fare.
Vi ho sempre parlato veramente di tutte queste cose, vi ho persuaso con molta dolcezza e vi ho spiegato e detto che questa è la vostra energia individuale dentro di voi e dovete prendervene cura e risvegliarla; inoltre avete molti libri o metodi per comprenderlo.
Ma questa conoscenza interiore che avete è come avere una conoscenza profonda di come costruire queste cose (indica le strutture intorno, ndt) ma non farle. È semplice. “Non lo faccio! D’accordo, ho la conoscenza interiore, ho un dottorato, ma sono matto”. È così!
In Sahaja Yoga molte persone sono molto dotate a livello mentale, lo so, ma non lo sono per quanto riguarda seguire Sahaja Yoga. Quindi, adesso vi avverto. È come ha detto Cristo: “Alcuni semi germogliati sono caduti sulla strada, si sono seccati e sono morti”. Ormai il giudizio è continuamente in atto. Mentre vi parlo, l’intero giudizio è in atto. Per questo dovete meditare ogni sera e inoltre dovete pensare a ciò che avete fatto stasera, oggi, a ciò che avete acquisito in tutto il giorno.
Ma sono così calcolatori! “Se vado lì alle cinque devo rientrare per le sette, altrimenti perderò l’occasione. Non riuscirò ad incontrare questa e quella persona”. Tutto funziona così, dando importanza al tempo e a cose insensate.
Ciò che invece deve agire è la vostra fede: “Farò cose autentiche, assennate, pratiche; mi manterrò assolutamente, estremamente libero e mi prenderò cura non solo della mia interiorità, ma dell’interiorità degli altri”.
Direi che il puja speciale di oggi è in realtà più di lato destro: Dashera è un puja di lato destro perché venerate Shri Rama, il suo arco e tutto il resto. Ma pensate alla sua incarnazione.
Trascorse quattordici anni in prigione e ci andò per un motivo particolare – insomma, se qualcuno deve andarci anche per un solo anno è un problema - non era una prigione, ma diciamo che la foresta in cui andò fu per Lui come una prigione. Era figlio di un re ma non aveva un posto dove vivere, dove dormire. Ovunque andò dovette costruirsi una piccola capanna. Ma ci andò. Dovette farlo! E perché lo fece? Perché aveva fiducia in Se stesso. Egli era Shri Rama e doveva proprio fare queste cose. Aveva fiducia in Se stesso e aveva fede in Dio Onnipotente, nel fatto che qualsiasi cosa facesse era la volontà di Dio.
“E questo è ciò che devo fare io, e basta. Non mi interessa di dover affrontare Ravana o qualcun altro. Non mi importa! Sono un sahaja yogi, non mi importa. Il mio compito è diffondere Sahaja Yoga, bene. Il mio compito è purificarmi e conoscere me stesso. Questo è il mio lavoro, il mio compito ed è ciò che devo fare. Non mi interessa di essere ammesso a scuola o no. E se devo viaggiare in aereo, non mi importa di trovare o no il biglietto”. Non ci crederete, ma se mostrerete fiducia in voi stessi, otterrete l’ammissione, troverete i biglietti.
Qualsiasi cosa vogliate è lì, è tutto lì. Non dovete sforzarvi per ottenerla, non dovete preoccuparvene, è proprio lì.
Intendo dire che ciò mi è accaduto per tutta la mia vita. Ovviamente la mia fede è solida come la roccia di Gibilterra, è fuori questione, perché io so chi sono e so cosa devo fare. Quindi per me non è un problema. Ho una fede assoluta e conosco tutti, e posso dire di saper distinguere un uccello in volo. Potrei non darlo a vedere. A volte potrei dire: “Va bene, questo va bene” e via dicendo. Ma so per certo cosa sono e cosa devo fare! Allo stesso modo, voi dovete conoscere voi stessi poiché siete persone di una categoria diversa. Non siete persone che hanno bisogno della protezione di Dio, che hanno bisogno della protezione della Madre, no! Voi dovete dare protezione agli altri. Vedete, voi dovete dare luce agli altri, dovete mostrare loro la strada.
Siete qui per questo scopo, non per avere una casa o, diciamo, un’agevolazione sulla tassa sul reddito. Non siete qui per questo, dimenticate tutte queste assurdità. Dovranno darvela sicuramente quell’agevolazione! Io vivo proprio così.
Quando viaggio non mi preoccupo del biglietto e se ci sia posto. Non me ne preoccupo, non me ne preoccupo affatto. Bene, sto viaggiando, non penso nemmeno di essere in viaggio. Penso solo che sono lì, e basta.
Io dico molte cose che sembrano enfatiche e orientate all’ego. Ho detto, ad esempio, che la Chiesa cattolica sta per cessare di esistere. Ho affermato questo. Se fosse stato qualcun altro, avrebbe detto: “Forse... magari...”.
Adesso dunque occorre cambiare il proprio linguaggio, lo stile e il nostro impegno dovrebbe essere quello di essere rigorosi. Essere duri con noi stessi. Gentili, teneri e dolci con gli altri ma duri con noi stessi.
Una volta abbiamo traslocato in una casa molto grande ma non c’era niente su cui dormire. C’era un solo letto piuttosto piccolo e ci dormiva mio marito. Lui non riesce a fare come me. Mi sono detta: “Bene, accettiamo la sfida!”, e ho dormito per terra. Il giorno dopo avevo dolori in tutto il corpo e ho detto al mio corpo: “Comportati bene! Devi imparare a dormire anche sulle pietre”. E ho dormito per terra per tutto un mese. Dovete essere duri con il vostro corpo, dovete essere rigorosi con la vostra mente che vi suggerisce idee materialiste o che ritardano il vostro progresso nella spiritualità. Invece si trovano scappatoie su scappatoie.
Infine si arriva all’ultimo stadio, nel quale non pensate alla vita materiale né alla vita mentale o a queste cosiddette vite spirituali o altro, ma pensate che, bene, ve ne siete liberati e adesso siete diventati persone molto libere e potete fare ciò che volete.
Se raggiungete uno stato del genere, però vi adagiate: “Oh, ho raggiunto questo stato, ora basta”. Ma come possiamo crederci? Qual è la prova che avete raggiunto questo stato? Dovete dimostrarlo! Non si vede! Però loro dicono: “Ah, noi siamo...”.
In Sahaja Yoga esiste anche il mito dell’anzianità: “Lui è un sahaja yogi molto anziano”. Insomma, non capisco che cosa significhi. Come può esserci anzianità in Sahaja Yoga? Non può esserci anzianità, è fuori questione! Diciamo che qualcuno entri nel mare: alcuni rimangono per anni a riva, aggrappati a terra, perché hanno paura di nuotare; mentre altri, arrivati solo ieri, potrebbero tuffarsi e andare avanti godendosi il mare.
Quindi, che cosa significa essere anziani? Noi non abbiamo anzianità in Sahaja Yoga! Non esiste alcuna anzianità.
C’è poi un altro mito - forse è una scusa, non so cosa dire, ma è molto comune affermare: “È un sahaja yogi anziano”, oppure: “Dopotutto è un vecchio sahaja yogi”. Non riesco a capire. È come dire: “Questo asino è vecchio mentre l’altro no”. (Risate)
Un’altra cosa di cui soffriamo molto e che è molto comune (ride) è dire: “Madre ha detto”. Qualcuno affermerà: “Oh, sì, Madre mi ha detto una certa cosa, mi ha chiamato e me l’ha detta”. “E che cosa ha detto?”. “Oh! Sei un grandissimo sahaja yogi, sei così, sei questo e quello”.
Le possibilità sono due: una è che potrei averlo detto solo per prenderlo in giro (risate) – io sono Mahamaya – o magari l’avrò detto solo per lusingare il suo ego, affinché si dedichi a Sahaja Yoga e faccia qualcosa di utile invece di farmi impazzire. E allora: “Madre ha detto così, che sono un grandissimo sahaja yogi, sono questo e quello”. Userà parole molto enfatiche, un linguaggio molto enfatico. Allora gli altri diranno: “Ah, che grande sahaja yogi!”.
Insomma, il giudizio (ride) di un sahaja yogi non proviene da ciò che afferma ma dai suoi risultati. Ho visto che alcuni sahaja yogi sono anche molto arroganti, estremamente arroganti, hanno una grande opinione di se stessi. C’è tutto questo. Ho visto tantissimi sahaja yogi di questo genere, molto, molto arroganti e che cercano di dimostrare di essere grandi personalità: degli Humpty Dumpty, come li chiamano.
Va bene, ma qual è lo stile di un sahaja yogi, che non è come loro? Egli si limiterà ad osservare, sarà testimone di ogni cosa, si divertirà e riderà di ciò che accade: “Perché costui parla così? Che senso ha che parli in questo modo?”. Chi sia un sahaja yogi è una gemma, una gemma, ed è una gemma tale che ovunque lo portiate, in qualsiasi luogo la gente dirà: “Lui è una gemma”.
Il mio stile è questo: ovunque io veda una persona o un sahaja yogi, per prima cosa entro dentro di me - per prima cosa - non so se voi riusciate a farlo, ma io sì. E allora vedo quella persona in una prospettiva molto differente e capisco. Tutti questi poteri sono anche in voi. Non sono soltanto miei, tutti voi avete questi poteri. L’unica differenza fra voi e me è che io ho una fiducia totale in me stessa mentre voi non avete alcuna fiducia in voi stessi.
Siamo dunque ad un incrocio, in cui dobbiamo capire chi salirà e chi scenderà.
Dovete scoprire chi otterrà dei risultati e a che punto siamo noi rispetto a quella persona. Si dice che si debba soffrire e fare questo e quello: niente del genere, per grazia di Dio, non è affatto così.
E quindi? Che cosa accadrà ad un sahaja yogi? Come saprete chi è un sahaja yogi? Come riconoscerete chi lo è solo a parole?
L’unico modo è che evolviate, diventiate come uno specchio e capiate da soli che tipo di persona sia; e vedere anche voi stessi, come siete.
Il discorso di oggi è più... a dire il vero è un discorso assolutamente ispirato. E dovrebbe suggerirvi che tutto ciò che abbiamo fatto oggi è comprendere i nostri valori per quanto riguarda la nostra vita. Dovremmo capire perché siamo su questa Terra, qual è il nostro scopo e ciò che dobbiamo conseguire.
Vi accordo tutte le mie benedizioni dal profondo del mio cuore e voglio che accettiate le mie benedizioni di essere le grandi luci del desiderio di Dio.
Cercate di rendervi conto dell’importanza del tempo in cui siete nati e del fatto di essere diventati queste belle e meravigliose persone di Dio.
Che Dio vi benedica.
Che Dio vi benedica.

 1 Humpty Dumpty è un personaggio di una filastrocca di Mamma Oca, rappresentato come un grosso uovo antropomorfizzato seduto sulla cima di un muretto. Il personaggio fu utilizzato anche da Lewis Carroll, che gli fece incontrare Alice in uno dei capitoli più celebri di Attraverso lo specchio e quel che Alice vi trovò. Si tratta di un personaggio presuntuoso e con un forte ego, che alla fine però cade dal muro e si rompe in mille pezzi, e le persone del Re non riescono a rimetterlo insieme.