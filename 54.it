10 novembre 1991
Diwali Puja
Campus, Cabella Ligure (Italia) | Translation (English to Italian) - Reviewed

[Secondo una testimonianza, Shri Mataji, appena entrata nel tendone, fa interrompere una canzone che alcuni sahaja yogi stanno cantando. Rivolge loro alcune parole di rimprovero. Riceve l’aarti, e poi va a sedersi sul palco]
Scusate, ho dovuto dire qualcosa prima di entrare, ma è un bene che sia accaduto perché adesso devo parlarvi di alcune cose importanti per la vita; e devo dirle soprattutto alle signore.
Ho notato – certamente, sono una donna anch’io – che le donne hanno certi poteri “dell’acqua”, ossia la tendenza a piangere, lamentarsi e considerarsi molto tristi, rendendo tristi tutti quanti. Questo è il loro potere, l’ho notato. Insomma, questa è la peggior canzone che avreste potuto cantare in qualsiasi giorno, ma a qualcuno è venuta in mente. È molto negativa e non solo, ma evidenzia una persona che non riesce mai ad essere felice e non vuole che nessun altro sia felice.
In ogni donna esiste la maternità, grandi capacità, senso del sacrificio, c’è tutto. Ma, pur con tutto questo, dovrebbero anche rendersi conto di essere di lato sinistro. E la gioia nel nostro cuore di cui parliamo, deve manifestarsi all’esterno. La gente dovrebbe vedere che siamo persone gioiose, felici, e non siamo come le altre che si mettono a piangere per delle inezie.
Ad esempio, quando mio padre morì, mi sorpresi poiché diventai improvvisamente senza pensieri, assolutamente senza pensieri. Rimasi senza pensieri per circa tre giorni.
Non mi vennero né pensieri di dolore, di infelicità né altro, ma solo assenza di pensieri.
E furono tutti sorpresi, perché io mi prendevo cura di mio padre e, insomma, lui mi era molto attaccato, mi voleva molto bene. Ma erano stupiti di come io fossi diventata improvvisamente senza pensieri.
Quindi, se siete delle sahaja yogini, quando si verifica una crisi, dovreste diventare senza pensieri. Questo è uno dei segnali (che lo siete). L’ho visto io stessa: se in famiglia c’è una crisi, io divento semplicemente senza pensieri. Che cosa significa? Che Dio vi prende quando avete un problema: pone la Sua mano, vi protegge, vi tira fuori da quella situazione e vi rende del tutto senza pensieri. E, in questa consapevolezza senza pensieri, scoprite ciò che è giusto e ciò che è sbagliato.
Quindi, anche in una crisi, questa consapevolezza senza pensieri è sempre estremamente vigile. Diviene molto più vigile del solito. Questo è il segno di un sahaja yogi e di una sahaja yogini.
Ma con grande sorpresa ho notato (questa tendenza al pianto) soprattutto con le ragazze indiane (che vivono) in Francia e che sono venute qui. Sono rimasta sconcertata di come fossero di lato sinistro, piagnucolose, sconsiderate e, di nuovo, mi sono sorpresa di sentire questa canzone. Come hanno potuto i francesi cantare questa canzone? Infatti, come sapete, in Francia il problema è che bevono molto.
Mi spiace perché oggi i francesi hanno organizzato tutto questo in modo meraviglioso, ma è meglio che glielo dica. Quando bevono pensano di essere molto felici, molto gioiosi, ma sapete quanto duri poco. L’effetto finisce subito e loro soffrono.
Ma come conseguenza del bere diventano molto di lato sinistro e, se vedete un francese, è sempre infelice. E si sente timido solo a dire che è felice, perché la gente lo considererà un ignorante. Per questo dovrebbe essere infelice, “Les Misérables”. Se non lo è, non è francese. Ma noi non siamo così! Noi siamo nel regno di Dio! In nessun caso siamo infelici, assolutamente.
Dopotutto alcune cose accadono nella vita. La vita è così, qualcuno deve morire, non si muore tutti insieme. Immaginate se morissero tutti: che cosa accadrebbe alla gente? Chi ci seppellirebbe? (Risate, Shri Mataji ride) Insomma, pensate: se si dovesse nascere tutti insieme, chi ci partorirebbe? (Risate)
Quindi, chiunque nasca deve morire, ma hanno fatto sembrare la morte come una sorta di aspetto fondamentale della vita. È solo un momento, soltanto un momento in cui ve ne andate. Andate, cambiate e ritornate. Ma se c’è qualcosa che dovete fare in questa vita è gioire.
Ma la loro filosofia è che si debba andare al pub perché Dio solo sa cosa accadrà quando moriremo. Allora fanno tutto al contrario. Questi sono gli inglesi, non sto parlando dei francesi. (Risate, Shri Mataji ride)
Mentre in India, quando muore qualcuno, fanno venire una banda musicale e suonano di fronte al defunto. E perché suonano? Perché se ci sono bhut o altro, fuggiranno tutti.
Inoltre, perché non si dovrebbe essere tristi. Accettate che ciò che Dio ha fatto per voi è per il vostro bene. Poi organizzano una grande cena: il giorno successivo al decimo o al tredicesimo giorno, si deve offrire una sontuosa cena. È davvero sorprendente, sapete: in quel Paese così povero rappresenta un grosso problema. Se il padre muore, l’intera famiglia diventa un orfanotrofio. Nonostante ciò, non si vestono di nero, mentre qui ho visto che si vestono di nero. Una signora era molto turbata e mi disse: “La banca apre alle dieci, io devo andare ad un funerale ma i miei gioielli sono in banca”. Le risposi: “Ma non si indossano gioielli ai funerali, no?”. “No, no, io ho dei gioielli apposta. Sa, sono molto belli, e sono scuri, neri”. (Risate, Shri Mataji ride)
E la cosa “migliore” è che quando qualcuno muore si deve bere champagne. Quando qualcuno muore si beve champagne. Quando tornano a casa devono mangiare e fare una grande festa.
È una vita molto contraddittoria quella che abbiamo fatto, perché nella religione cristiana non hanno parlato molto della morte. Intendo dire che se avessero permesso a Cristo di vivere, ne avrebbe parlato. Lui però ha detto che lo Spirito è eterno. Ha parlato di reincarnazione, senza dubbio, ma nessuno (nella religione cristiana) lo ha rivelato.
Per questo, ora il significato della morte è che l’essere umano è perso per sempre, o che la sua esistenza va persa per sempre. Allora siamo sospesi nel limbo o da qualche altra parte e non torniamo più. Ciò è assolutamente sbagliato, non è così.
Ciò che dovete conseguire in questa vita, la cosa più elevata sono la vostra ascesa e la vostra posizione nel regno di Dio. Devo dirlo soprattutto alle signore perché, sapete, leggendo tutte queste tragedie ovunque, così tante tragedie – Santo Cielo - la tragedia greca e altre, tutto ciò inizia ad agire sui nervi delle signore. Allora, se qualcuno dice anche una minima cosa, ha l’effetto di una bomba. Iniziano a dire: “Oh, mio Dio, che cosa è accaduto? Lui non avrebbe dovuto dirmi una cosa del genere!”.
Ma innanzitutto dovremmo capire che cosa facciamo a noi stesse, quanto male facciamo a noi stesse: non piangiamo mai per questo. Avete visto come le donne in Occidente si siano rovinate. Non piangono mai per questo, mai, mai. Però piangono se qualcuno dice loro anche una parolina. Ovviamente accade anche in India. Però ci sono anche donne molto assennate: ho visto donne sia in Oriente che in Occidente che hanno un grande senso di sopportazione, un atteggiamento maestoso nei confronti della vita. Come quando un elefante incede mentre i cani abbaiano: che importanza ha? E questa maestosità viene quando si ha quella gioia dentro di sé. “Nessuno può rendermi infelice”. Questo è, dovrebbe essere il principio: “Niente può rendermi infelice”.
Altrimenti si inizia ad andare verso il lato sinistro. Quando una donna si mette a piangere, l’uomo va sul lato sinistro e improvvisamente si scopre che ha dieci bhut addosso. Come li ha presi? “Io non sono mai stato in un cimitero, non sono mai stato in luoghi del genere, Madre, non ho mai visto nessuno morire”. “E allora perché sei pieno di bhut?”. “Non sono nemmeno mai andato da nessun (falso) guru”. Guardiamo com’è la moglie: la moglie piange in continuazione. Piange per qualsiasi cosa. Se non si fa una certa cosa, piange. Questo pianto continuo è un’altra espressione di ego, vi assicuro.
Pertanto oggi voglio che tutte voi mi promettiate che non piangerete per niente. Invece dei fiori, dovete offrirmi il fiore di questa promessa.
Io non piango mai. Certamente, (essendo) Sandra Karuna, a volte potrebbe scendermi qualche lacrima, dopotutto sono una Madre.
Ma non al punto di stare sedute a piangere e lamentarsi, diventando isteriche. Dovete avere dignità, siete tutte sahaja yogini. Non leggete libri che parlino di argomenti lacrimevoli, ma dei libri profondi: anche questi possono emozionarvi intensamente. In questo caso, se vi viene da piangere, va bene.
Al cinema piangono se guardano un film in cui una donna tortura il marito; poi però tornano a casa e tormentano i propri mariti. Che senso ha? (Risate) Ho visto molte donne così. Al cinema piangono: quando si tratta di qualcun altro sentono la sofferenza, ma quando si tratta di loro non si rendono mai conto di ciò che fanno.
Quindi, la mia unica richiesta di oggi è che non dovete piangere. Ora siete nel regno di Dio, e nel regno di Dio non piangete. Ora abbiamo avuto il giorno di Ognissanti, questa e quella ricorrenza. Hanno fatto di tutto, anche in India hanno certe assurdità così. Va bene, tributate loro la dovuta considerazione, ma non celebrate piangendo. Questo è il segno che siete veramente gioiose.
Insomma, sentire quella canzone per me è stato uno shock. Chi l’ha suggerita? Posso chiedere chi è il responsabile? So che dev’essere una donna indiana, per forza.
[Parla in hindi]
Guardate che belle cose hanno creato. Se chi le ha fatte non avesse avuto in sé la bellezza, sarebbe rimasto seduto da qualche parte a piangere (risate). Che altro? Naturalmente queste belle persone non piangono mai. Forse qualche volta piangono lacrime di coccodrillo, solo per darlo a vedere, ma interiormente non piangono mai, perché sono molto sicure. Gioiscono della loro bellezza, gioiscono della loro gloria, gioiscono di se stesse. Perché dovrebbero piangere? Che bisogno c’è?
E queste lacrime sprecate non servono a niente. Oggi siamo qui per assaporare la nostra gioia, la nostra Atmananda, Nirananda, Paramananda. Siamo qui per provare tutti questi tipi di gioia, che sono di valore eterno. Dovete capire e credere che ora siete nel regno di Dio, e che tutte le bellezze sottili del vostro essere vi si schiuderanno. Ammirerete voi stessi tutta la bellezza. Ma qui, se avete già gli occhi chiusi, se avete già il cuore chiuso e non volete vedere delle cose così belle, come posso spiegarvi quali cose bellissime sono state fatte?
Nella vita è fondamentale avere un atteggiamento molto positivo. Anche nei confronti di Sahaja Yoga. In Sahaja Yoga dobbiamo svilupparci interiormente, ma ciò non accade. La gente mi dirà: “Mia madre è malata, mio padre è malato, mio fratello è malato, questo è malato, quello è malato”. Questa è la prima cosa.
Insomma, a volte ho pensato che avrei dovuto fondare un ospedale, anziché degli ashram (risate, Shri Mataji ride).
Poi, la seconda cosa è: “Mio marito è così, i miei figli sono così, questo mio parente è così”. Questo “mio, mio, mio” non siete voi. E che cosa siete? Siete sahaja yogi. E dovete rendervi conto che in Sahaj avete tutte le prove, ogni cosa davanti a voi che vi dimostra che siete sahaja yogi.
Ora supponiamo che io sappia di essere l’Adi Shakti (risate, Shri Mataji ride): se io so di essere l’Adi Shakti, lo so e pertanto non ho bisogno di chiedere l’aiuto di nessuno. Dopotutto sono l’Adi Shakti e si suppone che io faccia tutto.
Questo è il mio compito, perché io ho questo potere. Ho questo potere e ce l’ho in me in modo sahaj, quindi devo farlo. Potrei anche dire: “Io sono una donna, dovrei mettermi seduta a piangere”. No, non ne ho il diritto. Non potrei farlo nemmeno volendo. Il mio compito è incoraggiarvi e di parlarvi degli aspetti sottili in voi, della vostra bellezza.
Ma voi vi rendete conto di che cosa meravigliosa siate? Parliamo della nostra bellezza interiore. Che cosa siamo noi? Siamo forse tutta questa gente folle? Siamo tutta questa gente sempre infelice? Siamo forse tutti questi individui sempre in lotta, bramosi di cose materiali e dominati dalla materia?
No, noi siamo lo Spirito. Noi siamo lo Spirito, siamo il riflesso di Dio Onnipotente che è purezza, che è verità, che è conoscenza. Questo è ciò che siamo. Non siamo persone ordinarie.
Come possiamo vivere al loro livello? Solo se siete posseduti, se avete avuto un (falso) guru o altre cose del genere, forse andate su e giù, su e giù, su e giù come degli yo-yo. Ma coloro che hanno superato tutti questi limiti ed hanno raggiunto questo stadio, dovrebbero considerare di essere lo Spirito. Ci sono così tanti Spiriti qui seduti a riflettere Dio Onnipotente. Sono una Madre così orgogliosa! E ciascuno di voi è in grado di illuminare così tante persone in questo mondo. Ma la vostra bellezza è che siete assolutamente indipendenti da chiunque altro.
Dipendete unicamente dal vostro Sé, dalla fonte del vostro Spirito, dalla gioia del vostro Spirito. Non vi aspettate che siano gli altri a darvi gioia.
Supponiamo che domani arrivi qualcuno che mi tratti male. Dirò: “Non fa niente, non ha importanza”. Ciò non mi tocca mai, perché io sono con me stessa. Se qualcuno dice certe cose, sarà lui a soffrire, o a non soffrire; non mi riguarda.
Quando iniziate a dipendere solo da voi stessi, immaginate una casa che poggi sulla roccia: voi siete così. Cercate di sentirlo, sentite la roccia dentro di voi. Cercate di comprendere.
Voi non vi comporterete come gli altri. Va bene, sono le persone che hanno costruito la propria casa sulla sabbia a doversi preoccupare, non noi. Noi l’abbiamo costruita sulla roccia.
Pertanto dobbiamo essere molto coraggiosi, dobbiamo essere molto audaci, ma allo stesso tempo estremamente umili. Quando l’albero è carico di frutti, si piega verso il basso. Dunque noi veneriamo la Madre Terra, il sole, la luna, tutto ciò che ci sta intorno e che ci ha aiutato. Rispettiamo i nostri genitori, tutti quanti. Ma soprattutto veneriamo noi stessi, perché siamo degni di essere venerati.
Ora siete tutti diventati dei santi. Ciò non significa farvi crescere la barba, indossare tutti abiti strani e quant’altro. Niente del genere. Siete santi perché in voi vi è la fragranza, la splendida fragranza del loto che è il vostro Spirito.
Questo è un loto che avete fatto per me qui (sul palco, ndt). È un loto bellissimo, sono seduta in un loto meraviglioso. Allo stesso modo, nel vostro cuore è riflesso uno splendido loto. Sentite com’è bello, com’è delicato questo loto. È rosa perché un loto rosa è invitante, è segno di generosità, di ospitalità. Il colore rosa attrae ogni sorta di insetti, attrae tutti.
Così il loto è rosa ed invita tutti, è aperto a tutto, non teme niente. Eppure emerge dal fango, viene fuori da stagni davvero orribili, pieni di vermi che gli girano intorno. Non fa niente. Esso emette comunque la sua fragranza, rendendo bellissimo l’intero stagno. Questo è ciò che siete. Ovunque sarete, potrete creare questa bellezza, farla fluire, potete far vedere alla gente com’è una persona spirituale.
Siete voi a dover riflettere Sahaja Yoga, non io. Siete voi a dover riflettere Sahaja Yoga. E persone così sono sempre nella gioia e nella saggezza.
Shri Ganesha è Colui che dona la saggezza. La saggezza di come comportarsi a seconda del momento, di cosa dire e quando dirlo, fino a che punto spingersi in ogni cosa. Dovrebbe diventare qualcosa di innato, sahaj. Non dovete sforzarvi, ma dovreste rendervi conto che: “Ora io sono una sahaja yogini”.
Ogni mattina dovreste ripetervelo: “Io sono una sahaja yogini, quindi fin dove dovrei spingermi? Come dovrei comportarmi? Quale dovrebbe essere il mio atteggiamento?”. Tutto ciò può essere compreso molto facilmente se sviluppate questo loto della saggezza. Come nasce un loto? Da un seme che germoglia. Ed anche il seme della saggezza è già presente in voi. Ce l’avete tutti, ed ora ha iniziato ad aprirsi perché siete anime realizzate.
Permettete alla vostra saggezza di prendere il sopravvento. E come? Esiste un modo, direi. “Se Madre avesse avuto questo problema, che cosa avrebbe fatto?”. Questa è un’ottima idea. “Come l’avrebbe affrontato?”.
Potreste nuovamente dire a voi stessi: “Noi non comprendiamo i metodi di Madre, Lei gioca tanti trucchi”. È vero, lo faccio (risate, Shri Mataji ride). Però c’è un modo molto semplice di agire: potete affidare (la questione) alla mia saggezza. E la saggezza stessa che è in voi è attiva. Agirà. Dovremmo capire anche questo punto. La saggezza in voi agisce.
C’era un signore che lavorava all’aeroporto di Londra. È un sahaja yogi, ma non frequenta la collettività (perché) non ne ha il tempo.
Ebbene, qualcuno gli disse qualcosa in modo scortese. Tornò a casa e si disse: “Non va bene il modo in cui ha parlato, dopotutto io sono un sahaja yogi”. Il giorno dopo venne a sapere che quel tizio era caduto dalla bicicletta. L’uomo può non aver compreso che ciò gli era accaduto poiché aveva detto quelle cose, ma (il sahaja yogi) se n’è subito reso conto, perché le Deità sono tutte con voi.
Grazie alla saggezza voi comprendete che tutte le Deità sono proprio con voi e, qualsiasi cosa vi accada, Esse vi precedono. Nessuno può nuocervi, nessuno può toccarvi. Siete così protetti! I fiori di loto non sono protetti.
Voi siete così protetti che, chiunque cerchi di danneggiarvi, scatta immediatamente la protezione. Inoltre, come ho detto, avete anche la vostra protezione individuale, ossia andare in consapevolezza senza pensieri.
A volte danneggiamo noi stessi più di quanto chiunque altro possa farlo. Avevo un’amica che fin dall’infanzia era fatta così, piangeva sempre per qualsiasi cosa. Piangeva in continuazione per delle sciocchezze, perché era così viziata che piangeva sempre.
Fui sorpresa di vedere che era diventata (quasi) cieca in età molto giovane. Le chiesi: “Come mai sei diventata quasi cieca?”. Doveva portare occhiali con lenti molto spesse. Mi disse: “Ti ricordi che piangevo sempre tanto?”. Risposi: “Me lo ricordo. Ma hai continuato a piangere anche dopo la scuola?”. “Sì, piangevo sempre così”.
Così, si sviluppa un tipo di personalità per cui: “Sono fatta così, piango sempre”. Perché non sviluppare, invece, una personalità per cui si dica: “Sono sempre in gioia”? “Qualsiasi cosa io veda sono in gioia, qualsiasi cosa io senta sono in gioia”.
Allora il loto della vostra fragranza migliorerà e, così, l’azione della vostra saggezza sarà tale che adotterete facilmente tutto ciò che è bellissimo, prenderete tutto ciò che infonde molta soddisfazione e gioia.
È un tipo di azione della saggezza dentro di voi che vi conduce proprio verso persone molto buone, verso situazioni molto belle in cui scoprite cose stupende, o verso creazioni meravigliose che non vi sareste mai aspettati di vedere.
È molto, molto importante capire che quando mi dite: “Madre, è accaduto questo miracolo, è avvenuto quel miracolo”, non è altro che l’azione della vostra saggezza, del vostro Spirito. Voi non dovete fare niente.
Dovete soltanto ricordare che siete sahaja yogini e che il vostro carattere dovrebbe essere quello di una sahaja yogini, le vostre idee dovrebbero essere quelle di una sahaja yogini.
Lo stesso vale per i sahaja yogi. Essendo uomini, i sahaja yogi non lo danno a vedere molto, ma hanno certi modi diversi di andare in collera. Si arrabbiano e a volte arrivano al punto che la gente li guarda: “Che cos’ha questa persona che non va?!”. Da un lato la collera, dall’altra il pianto: insomma, in mezzo che cosa rimane? Non lo so. Entrambe le cose sono assolutamente non richieste.
Dovete correggere le persone e dire loro (ciò che va detto, ndt). Giusto poco fa ho dovuto dire qualcosa, l’ho detto ed è finita lì. Ma non è collera.
Io recito soltanto una parte, questa è la differenza, non sono coinvolta. Anche se piango, non sono coinvolta, piango e basta.
Ed anche se sembro in collera, in realtà non lo sono, cerco solo di interpretare il ruolo di una persona adirata. Questo è ciò che accade.
Non rimanete coinvolti. Ma se rimanete coinvolti nella vostra collera, la gioia finisce, sparisce completamente.
Alcuni pensano anche che, se si è gioiosi, occorre essere molto seri. Niente affatto. Che c’è da essere seri? Che cosa c’è di così serio in questo mondo? Ogni cosa è stupidità. Io non trovo niente di serio in questo mondo e non riesco a rimanere seria per più di tre minuti.
Talvolta la gente si approfitta di questo, ma che posso farci? È la mia natura. Che c’è di serio? Non siete voi a dover creare il sole, la luna, la Madre Terra (risate). Che cosa c’è di così serio, che grande lavoro dovete mai fare? Tutto è già lì per voi. Gioite soltanto. Che c’è da essere così seri? Certa gente cerca anche di impressionare gli altri con la propria serietà (risate).
Una volta vidi una signora in piedi, molto pensierosa, molto seria. Le chiesi: “Qual è il problema?”. E lei: “Non so come spazzare qui, sa, non ho una scopa”.
Dissi: “Sembrava un problema molto grave, come se stesse cadendo il cielo. Non importa, non farlo oggi, puoi farlo domani. Che importanza ha?”. Insomma, se manca qualcosa, non fa niente. “No, no, no, devo farlo, io sono molto orgogliosa della mia casa”. Le ho detto: “È questo il problema principale, questo è grave!” (Risate).
Quindi, voi diventate seri poiché soffrite a causa di qualche “grave” stupido problema. Ma se pensate che i vostri problemi si risolveranno diventando seri, non è così.
Allo stesso tempo devo dirvi che non dovremmo essere frivoli. Non dovremmo essere volgari né frivoli. Guardate questi fiori, osservateli. Ondeggiano per le mie vibrazioni. Ma guardateli in tutta la loro dignità. Moriranno domani, ma loro non se ne preoccupano. Finché staranno ben bene lì al loro posto, ad infondervi piacere e felicità, va bene così.
Qual è la funzione di una luce? Cerchiamo di capirlo, essendo noi delle luci. È dare luce.
Quindi noi siamo qui per dare gioia e felicità a tutti, per rendere tutti felici. Ci sono così tanti modi per rendere gli altri felici. E, per questo, dobbiamo anche imparare. Ci sono tante cose che dobbiamo imparare per rendere felici gli altri. E allora, quando renderete felici gli altri, sentirete la gioia dentro di voi: “Oh, sono così felici”. Guardate la felicità degli altri: soltanto allora questo loto si apre molto di più.
È come un’onda che si muove, si muove fino a raggiungere la sponda e poi da lì vi ritorna indietro. Allo stesso modo, quando la vostra gioia raggiunge quella degli altri, le increspature che nascono creano un bellissimo disegno nella vostra vita.
Pensate alle situazioni in cui avete fatto qualcosa di buono per gli altri, siete stati molto buoni con gli altri, suscitando così la gioia nell’altro e a come quella gioia vi sia tornata indietro. Pensate a questo disegno che avete sentito in modo così sottile nella vostra vita, a come sia consolidato interiormente.
Ed ogni volta che pensate a quel momento o a quel luogo, vi torna in mente l’intera situazione e pensate: “Che momento”. Ma quel momento è eternamente dentro di voi, per sempre, ed è per questo che il Diwali è così importante.
Voi tutti siete, come ho già detto, la mia luce, e questa luce è eterna. Le candele che sono qui finiranno, ogni anno dovremo accenderne di nuove, ma ciò non vale per voi. Voi avete la luce eterna e questa luce diffonderà gioia.
Qual è il problema di questo mondo? Pensate al problema generale: non c’è gioia. È semplice, non c’è gioia. Se la gente avesse gioia, non farebbe tutte queste cose senza senso. Non c’è gioia. Quando si ha la gioia, non si desidera lottare, non si vogliono fare cose nocive, non si vogliono dire cose dure a nessuno. Non solo, ma non si vuole nemmeno avere comportamenti che danneggeranno Madre Terra o causeranno problemi ecologici. No, non si vuole proprio farlo, non si desidera fare niente che possa nuocere agli altri. La gente si sentirebbe infelice, che accada qui, in India o in qualsiasi luogo. Si ha proprio la sensazione: “Perché dovrei fare una cosa del genere, che non va bene per gli altri?”. Intendo dire che non dà gioia.
Quindi, quando avete la gioia dovete darla e, se non date gioia, significa che manca qualcosa al vostro modo di essere sahaja yogi; ed è per questo che ora dobbiamo crescere. Dobbiamo diventare sahaja yogini e sahaja yogi, ossia una società che dà gioia. Possiamo cambiare il nostro nome, se volete: se Sahaja Yoga non va bene, (possiamo chiamarci) “Associazione per Dare Gioia” (applausi).
Inoltre, adesso dovremmo scoprire che cosa uccide la gioia. È importante: cos’è che uccide la gioia?
Per prima cosa ho detto che dobbiamo avere saggezza. La saggezza vi dà il distacco, distacco da tutto ciò che è egoismo (selfishness), egocentrismo (self-centeredness), ossessione di sé (self-obsession), l’ego. Tutte queste cose (in inglese) sono collegate al Sé (Self)! Riuscite ad immaginare?
Il Sé (Self) indica lo Spirito. E che cos’è l’egoismo (selfishness)? È qualcosa che oscura completamente il Sé, perché si pensa solo a se stessi, ai propri figli, al massimo alla propria famiglia; tutto qui, e a volte soltanto a se stessi.
E quando si comincia a pensare in questi termini, insomma, si inizia a diventare sempre più piccoli, sempre più limitati ed il loto appassisce. Mentre pensare agli altri è davvero grandioso.
Nel mio caso è diverso. Se penso a me stessa, vi dico che davvero mi sento molto felice, contenta, gioiosa, devo dirvelo, devo confessarvelo (risate).
Ma appena penso a certe persone, i miei chakra iniziano immediatamente a bloccarsi e allora penso: “Oh, Dio, perché ho pensato a quella persona?”. Intendo dire che i miei chakra si mettono a ruotare velocemente per quella persona.
Questo corpo è così generoso che non potete immaginare: se anche solo vedo qualcuno, i miei chakra si mettono subito a lavorare per quella persona, come se io fossi responsabile per chiunque abbia i chakra rovinati. In un certo senso lo sono, ma si arriva fino a questo punto.
Però penso a chi è in difficoltà, ad ognuno di voi. Perché? Perché ci penso? Perché so che se riuscirò a migliorare i vostri chakra, sarete felici. Non è necessario che ci arrivi con la logica, il mio corpo lo sa da solo e lavora. Lavora e si sente molto felice.
Quando vedo che qualcuno riceve la realizzazione, per me è una grandissima gioia.
Quando vedo che qualcuno si libera di un problema per me è una gran gioia, perché dare gioia è il carattere, la natura dello Spirito.
Se non permettete al vostro Spirito di adempiere alla propria natura e al proprio carattere, esso non si manifesterà.
Dunque voi siete il veicolo. Siete la lampada, diciamo, per quanto riguarda il corpo e la mente. Ma se questa luce dello Spirito deve manifestarsi, allora (questa lampada) dev’essere di un tipo davvero unico, tale da emanare tutta la sua luce all’esterno, da dare luce agli altri. E voi dovete migliorare questa qualità di dare luce.
E gradualmente vi sorprenderete: se solo proverete, nelle vostre vite, nelle vostre relazioni, nelle vostre iniziative, a dare luce agli altri, a migliorare le loro vite – non per esibizionismo o per ego, ma in modo molto bello e amorevole - capirete davvero di essere lo Spirito, perché lo Spirito ama. Esso ama. E nell’amore perdonate, perdonate molto.
Sapete, a volte i leader si irritano con me perché sono piuttosto incline al perdono. Che cosa posso farci? Questa è la mia natura, non posso farci niente; perché io amo, sapete. Se amate qualcuno, perdonate, non rimanete male.
Non perdonare è difficile, mentre perdonare è la cosa migliore. Almeno, quando perdonate, non avete grattacapi.
Dunque, questo amore, che è gioia - in realtà penso che, quando questo amore si scioglie e fluisce come un fiume, dando nutrimento a tutti gli alberi sulle sponde circostanti, a quel punto un individuo o una personalità raggiunga il suo compimento in quell’amore; e allora ci si sente appagati.
Non si deve tenere la luce in un angolo, essa deve fluire. Deve muoversi. Deve nutrire. L’amore non è qualcosa di inanimato, simile ad una pietra. Quando si scioglie, avvolge tutto e grazie ad esso tutto diventa meraviglioso. Dovete pertanto capire innanzitutto che la vita è fatta per dare gioia agli altri, poiché ormai siete santi e la vostra luce deve dare gioia. Dovete sopportare un po’, poiché avete i poteri per sopportare. Voi avete tutti i poteri e, quindi, vi auguro buona fortuna per il prossimo anno e grande prosperità.

Che Dio vi benedica.