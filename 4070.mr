21 डिसेंबर 1996
Kartikeya Puja
Vashi Health Centre, Mumbai (India)
Talk Language: English, Marathi | Transcript (Marathi) - Reviewed

आज आपण सर्वांनी श्री महालक्ष्मीची पूजा करावी अशी लोकांनी इच्छा प्रदर्शित केली आहे, पण या महाराष्ट्रात महालक्ष्मीची पूजा तर सतत चालू आहे आणि स्वतः त्यांनी इथे प्रकटीकरण केले आहे. पण माझ्या मते इथे सर्वांना कार्तिकेयाबद्दल सांगावे अशी आंतरिक इच्छा झाली, कारण त्यांनी या महाराष्ट्रातच जन्म घेतला आणि ते म्हणजेच ज्ञानेश्वर होते. आजपर्यंत मी हे सांगितले नाही, कारण महाराष्ट्रीयन लोकांच्या डोक्यात काही गोष्ट घुसत नाही. स्वतः साक्षात कार्तिकेयाने या महाराष्ट्रात जन्म घेतला आणि इतकी सुंदर ज्ञानेश्वरी आणि अमृतानुभव, असे दोन मोठे, फारच महान असे ग्रंथ लिहिले. हे जर तुम्ही व्हायब्रेशन्सवर बघू शकाल, तर एकदम महासागरात, आनंदाच्या लहरीत तुम्ही स्वतःला शोधू शकाल.

एवढी मोठी गोष्ट मी महाराष्ट्रात सांगितली नाही, त्याला कारण महाराष्ट्रीयन लोकांची प्रवृत्ती झाली आहे. कदाचित आपल्याकडे राजकारणी लोक पूर्वी इतके भयंकर झाले, त्यांचा भयंकरपणा व घाणेरडेपणा महाराष्ट्रात पसरला असेल. आणि ‘कार्तिकेय हे महाराष्ट्राचे, आम्ही कार्तिकेय’, असे समजणे म्हणजे अगदी व्यवस्थित साधं महाराष्ट्रीयन डोकं आहे. आम्ही काहीतरी शिष्ट! आता यांनी सांगितली, खरी गोष्ट आहे की चाळीस आय.ए.एस. ऑफिसर्स आले होते आणि मी येतांना बघितलं, तिथे पोलिसांचे तीन घोडेस्वार उभे होते. म्हटलं, ‘हे कोण आले होते?’ तर म्हणे स्वतः चीफ सेक्रेटरी आले होते. तिथल्या गव्हर्नरनी सुद्धा मला पाचारण केले की, ‘माताजी, मी जर तुमचे पाचारण केले नाही तर लोक मला उचलून फेकतील.’ अशी तिथल्या लोकांची जागृती! तिथे ज्ञानेश्वरांनी जन्म घेतला नाही. फक्त या महाराष्ट्रात का जन्म घेतला ते आता मला लक्षात येतंय. तेवीस वर्षांतच ‘नको रे बाबा हा महाराष्ट्र’ म्हणून त्यांनी समाधी घेतली.

जितकं संतांना महाराष्ट्रात छळलं गेलं, तितकं कुठेही, कोणत्याही संतांना छळलं गेलं नाही. याच्यात म्हणजे मर्दुमकी आहे आमच्याकडे. परत ते मेल्यावर मात्र त्यांची देवळं बांधायची, टाळ कुटत बसायचं. नुसते रिकामटेकडेपणाचे धंदे. इतके वर्ष ‘महाराष्ट्र ही माझी मायभूमी, ही माझी मायभूमी’. शिवाजी महाराजांनी स्वधर्म जागवावा म्हणून सांगितलं होतं आणि मग ज्ञानेश्वरांनी आधी सांगितलं होतं की ‘विश्व स्वधर्म सूर्ये पाहो’. तेव्हा शिवाजी महाराजांनी ते शुद्ध म्हटले आणि तेच कार्य आता आम्ही बघतो की आम्ही विश्व-स्वधर्म-सूर्य जागृत झाला पाहिजे आणि तो आधी महाराष्ट्रात झाला पाहिजे, कारण हे ज्ञानेश्वरांनी इथे सगळ्यांना सांगितले.

काल मी महाराष्ट्राबद्दल बोलले, त्याचं वाईट वाटून घेऊ नये. उलट, ‘माताजी त्याच्याबद्दल बोलत होत्या, त्याच्याबद्दल बोलत होत्या...’ असा विचार करायचा. स्वतःकडे लक्ष घालावे, त्याला ‘introspection’ असा शब्द त्यांनी वापरला. इतका शिष्टपणा यायला आपण असं कोणतं वैशिष्ट्य केलं? माताजीच म्हणाल्या की ‘इतके साधू-संत झालेच नाहीत’. म्हणजे तुम्ही काही साधू-संत नाही. जसं डबक्यामध्ये एखादं कमळाचं फूल यावं आणि त्यातल्या बेडकांनी म्हणायचं की, ‘व्वा! व्वा! या कमळाच्या फुलाच्या डबक्यात आम्ही केवढे मोठे.’ तशातला प्रकार जास्त आहे आपल्या महाराष्ट्रात, हे लक्षात घेतलं पाहिजे.

जे प्रकार मी इथे पाहिले, कुठेही सर्व जगात नाही. पहिलं म्हणजे भांडकुदळपणा. मला इतका कंटाळा येतो कधी कधी की मी म्हटलं, ‘एक पूजा घेईन मी फक्त, बस. त्याच्या पुढे नको.’ इतका भांडकुदळपणा! आता इथे इतकं सुंदर गणपतीपुळ्याला आम्ही आश्रम बांधला, त्याच्या मागे हात धुऊन लागले. इतके गलिच्छ लोकं आहेत, काही समजतच नाही यांना. पण आम्ही संतांच्या भूमीत राहणारे, आमच्याकडे अष्टविनायक, आमच्याकडे साडेतीन देवींचे प्रगटीकरण. ते मला वाटतं की एवढ्यासाठी की घाणीत स्वच्छता आणण्यासाठी या लोकांनी हिम्मत केली असेल. तशी आम्ही सुद्धा हिम्मत केली, पण आता एक-एक प्रकार बघते तर मला आश्चर्य वाटतं. एका गृहस्थाने माझी परवानगी न घेता, मी त्याचं तोंड सुद्धा कधी पाहिलेलं नाही, त्याने व्यवस्थित मिरवणूक काढली. दुसरे गृहस्थ माझ्या नावाने स्वतःची पूजा करून घेतात. असे शहाणपणाचे धंदे कुठेच मी पाहिले नाहीत. अहो, मद्रासला सुद्धा नाही पाहिलं, बंगालमध्ये पाहिलं नाही. देवाची भीती नाही. काहीही करायचं.

मी आई आहे. जे तुमच्यासाठी चांगलं आहे ते सांगितलंच पाहिजे आणि ते मी सांगेन. पण कुठे कुठे सांगावंच लागत नाही, गरजच नाही त्याची. अत्यंत शिष्ट लोकं आणि ते जे म्हणाले ते खरं आहे, पुढे-पुढे करणे. मुद्दामून मी एक फुलं घेऊन मी ठाण्याहून इथे आलो, मुद्दामून माताजींसाठी, ते मी स्वतःच माताजींना देणार. मुद्दामून! पागलखान्यातून आलेले दिसतात. तेव्हा का असं आहे महाराष्ट्रात? ते मला समजत नाही. संत-साधू झाले म्हणून ही पवित्र भूमी, इथे अष्टविनायक म्हणून अगदी पवित्र भूमी आहे, आणि त्याच्यावर साडेतीन देवींचे प्रगटीकरण म्हणजे ही परम पवित्र भूमी. या भूमीत असले घाणेरडे प्रकार का होतात?

एक दुसरे गृहस्थ कोणीतरी निघाले, त्यांना भूतबाधा वगैरे बरेच प्रकार झाल्यामुळे त्यांना सांगितलं की, ‘बाबा, तुम्ही सहजयोगातून जा.’ तर त्यांनी दुसराच सहजयोग काढला आहे स्वतःचा. माझ्यात जे दोष आहेत, माझ्यात जे वाईट आहे ते काढायचं नाही. उलट, ‘मी काहीतरी विशेष, आता मी दाखवतो’. म्हणजे इथपर्यंत की त्यांची बायको सगळ्यांना सांगायची की, ‘आमचे हे माताजींपेक्षा फार वर आहेत.’ वर आहेत की खाली, देवाला ठाऊक! असले अनेकविध प्रकार ऐकून मी आश्चर्यचकित झाले. हा असला प्रकार सहजयोगात कुठेही, कुठेही झालेला नाही.

परत आपली मराठी वर्तमानपत्रे... त्यापेक्षा ती हिंदी बरी, इंग्लिश बरी. काहीही भरकटायचं, काहीही लिहायचं. भांडकुदळपणा हा पहिला स्वभाव आहे महाराष्ट्राचा. बरं झालं, भांडकुदळपणा हा तुमचा स्वभाव आहे, काहीही असलं तरी आता सहजयोगात उतरलाय. हेवेदावे इतके, भांडणं इतकी, कुणाला पाडायला. शिष्टपणा इतका, तर ‘आम्ही म्हणे जुने सहजयोगी, हे नवीन, त्यांना काही येतच नाही.’ हळूहळू उत्तर हिंदुस्थानातील लोक सुद्धा सहजयोगात येऊ लागले आहेत, पण इथला चमत्कारिकपणा पाहून तेही परतायला लागलेत. मी जेव्हा पुण्याला गेले, तिथे पंजाबी लोक आले होते सहजयोगाला. ते म्हणे, ‘माताजी, या महाराष्ट्रीयन कुचक्या लोकांना घेऊन तुम्ही काय चालवलयं. ते कुचकट लोक आहेत.’ मला मोठा राग आला. म्हटलं, ‘बाबा, असं कसं म्हणतात? यांना कुचकट म्हणतात, ही काय बोलायची पद्धत झाली? तुम्ही स्वतःला समजता काय? तुम्ही पंजाबी म्हणजे...’ पण आज ते आठ-दहा माणसं पक्के सहजयोगी बनलेले आहेत. दिल्लीला आश्रम बांधला, तर तुम्हाला आश्चर्य वाटेल, ध्यानाला रोज सकाळी ऑफिसला जायच्या आधी मोटारीतून येऊन, बसने येऊन, निदान शंभर माणसं रोज ध्यानाला बसतात.

बाकी सर्व सुंदर आहे. एवढ्या आपल्याजवळ वस्तू आहेत सुंदर, आईची शोभा आहे, समया लावण्यात फार हुशार. सगळं करण्यात आपण फार हुशार आहोत, पण आतला जो दिवा तो कधी पेटवणार? आतला दिवा आधी पेटवू या. आम्ही किती गहन आहोत ते बघण्यासाठी आतला दिवा आधी पेटवून घ्या. जे आत्ता आपल्याला सांगितलं, ते मीच त्याला सांगितलं, ‘तूच सांग’ म्हणून, कारण मला बोलवत नाही या गोष्टी. आता हे सहजयोगात उतरलेले लोकं दारू प्यायचे, ड्रग्ज घ्यायचे, सगळे धंदे, आणि कुठल्या कुठे पोहोचले! आणि महाराष्ट्रातील लोक आपापसात हमरीतुमरीवर येतात, म्हणजे म्हणायचं तरी काय? म्हणे माताजी आमच्यावर रागवतात. रागवणार नाही तर काय, तुमच्या गळ्यात हार घालायचे? आपापसात भांडणं करण्यात एवढे पटाईत लोक आहेत!

मग रिकामटेकडेपणा पण फार. इथे असं करतात, ते तसं करतात. करू देत! रिकामटेकडेपणाचे धंदे फार. मग काही नाही सुचलं तर, ‘आजकाल माताजी पैसे-बिसै देत नाहीत म्हणून आपल्याला जास्तीचे पैसे द्यावे लागतात.’ अहो, मीच सगळ्या गोष्टींचे पैसे देतीये. तुमच्या जेवणाचे, खाण्याचे, पिण्याचे. मग म्हणायचे की, ‘माताजी, इकडे भूकंप का होतात? अमुक का होतं, तमुक का होतं?’

इतके दारूडे महाराष्ट्रात आहेत, इतके मी कुठेही पाहिले नाहीत. रस्त्यावर दारू पिऊन फिरणारे महाराष्ट्रात किती लोकं आहेत तुम्ही सांगा? दिल्लीला तुम्हाला असे रस्त्यात एक दिसणार नाही, एकसुद्धा. अहो, परदेशात मी कधी पाहिले नाही. या महाराष्ट्रात तुम्ही कुठे बाहेर जा, दारू पिऊन तयार. मी राहुरीला गेले होते एकदा, तर मोठा रस्ता आडवा होता. तिथे जाऊन मी गाडी थांबवल्यावर बघते तर काय, ढेकणासारखे पटापट मरत होते तिथे. म्हटलं, कॉलरा झाला की काय? पांढरी टोपी मात्र लावायची, पांढरे सदरे, पांढरी विजार घालून खालून वर येऊन ढेकणासारखे पटापट पडले. म्हटलं, ‘अहो, झालं काय?’ तिकडे म्हणे ‘इंदिरा नगरी’ आहे, तिथे म्हणे दारू मिळते स्वस्त. दारू पिऊन तिथून वर यायचे आणि पटापट मरायचे! इतके लोक इथे दारू पितात की! दिल्लीला तुम्ही गेले तर तिथे दारू पित नाहीत, फार कमी लोक. पण इथल्या प्रत्येक पार्टीत तुम्ही जा, कुठेही जा, पण दारू पिऊन झिंगले नाहीत तर ते महाराष्ट्रीयन कसले! बरं, कोणाला काही म्हटलं तर ते म्हणतात, ‘बघा, ते होते सत्तर वर्षांचे आणि तरी दारू पित होते.’ म्हटलं, ‘असं का? आता त्यांचा पुतळा उभारा तुम्ही लोकं.’ त्या लायकीत आपण आलो आहोत आता का? दारूचे गुत्ते बंद करण्यासाठी आम्ही लहानपणी सात वर्षांचे असतांना भांडणं केली होती.

दारूच्या विरुद्ध बोललं की लागले सगळे दारूवाले माझ्या मागे हात धुऊन. हेच ते वर्तमानपत्रकार, हेच ते इथले सगळे धंदे करणारे लोकं. आश्चर्याची गोष्ट आहे! लखनौ सारख्या ठिकाणी वाजिद अली शहा सारखा मनुष्य, नवाब होता. तिथल्या लोकांमध्ये इतकी सौम्यता, इतकी नम्रता, इतकं सौजन्य, मला आश्चर्य वाटलं. आणि इथे? याचं वाईट सांग, त्याचं वाईट सांग. मला पत्रावर पत्र, इतकी घाणेरडी पत्रं लिहितात. मला अगदी कंटाळा आला. महाराष्ट्रातून पत्र आलं की म्हणते, ‘चला, घाला चुलीत.’ आता त्या ज्ञानदेवांच्या समोर काय म्हणू? स्वतः ते तेविसाव्या वर्षी तुम्हा सर्वांना नमस्कार करून गेले. त्यांनी कुणालाही क्रिटिसाईज नाही केलं.

असं मी म्हणणार नाही की महाराष्ट्रात लोक मिळाले नाहीत मला, पण ज्या मानाने मी इथे मेहनत घेतली आणि ज्या मानाने एवढा हा अफाट देश महाराष्ट्र आहे, त्याच्यात अजून पुष्कळ व्हायला पाहिजे. एक तर की, ‘मी मुद्दामून आलो.’ कशाला आले? कुणी सांगितलं यायला? मुळीच येऊ नये. मग मी जर येत असले तर माझ्या दर्शनाच्या वेळी स्वतःचेच दर्शन द्यायला पाहिजे? मग धक्काबुक्की, पुढे या. तुम्ही कितीही म्हटलं तरी आपल्याला अजून पुष्कळ शिकायचं आहे हे लक्षात घेतलं पाहिजे. आणि ती आणबाण तानाजीची सोडा. निदान नम्रता तरी पाहिजे की, ‘आम्हाला मिळवायचंय माताजी, आम्हाला उठायचंय वर.’

कुठंयत ते संत-साधू? परत जिथे तिथे हे गुरू, ते गुरू... आणि प्रस्थ. भलत्या लोकांचे प्रस्थ करायचे असेल तर एकतर अमेरिकेत तरी करा किंवा महाराष्ट्रात तरी करवा. इतके महामूर्ख आहेत की अजून हेही माहीत नाही खरं काय आणि खोटं काय. तुम्ही हे लोकांना जाऊन सांगायला पाहिजे की खरं आणि खोटं हे सुद्धा जर तुम्हाला कळलं नाही तर काय कामाचे तुम्ही? आज मी एवढ्यासाठी सांगते की जर तुम्ही सच्चे सहजयोगी असाल, तर आम्ही महाराष्ट्रीयन आणि ज्ञानेश्वरांचे आम्ही नातलग, कुठेही गेले की, ‘अहो, ते आमचे पूर्वज, आम्ही त्यांचे वंशज.’ असं का, बरं! दिसतंय.

आणि मराठी पत्रिका वाचूच नका, उपटसुंभ आहेत सगळे. आता सगळ्या सहजयोग्यांना माझी विनंती आहे की आपापसात वाद-विवाद करणे सोडा आणि जे लोक सहजयोग सोडून गेले, त्या लोकांकडे बघायचं नाही, त्यांचा-आमचा काही संबंध नाही.

आता कोणीही, कोणाच्या सेंटरमध्ये इंटरफिअरन्स करू नये. जिथे जो सेंटर चालवेल तोच त्याचा मुख्य, तोच त्याचा लिडर. परत आपल्या लिडरच्या विरुद्ध काही लिहून पाठवलं, तर तुम्हाला सहजयोगातून मी काढून टाकेन. ख्रिस्तांनी याला ‘मरमरिंग सोल’ (murmuring soul) म्हटले आहे. बाष्कळ गोष्टी करत बसायच्या. एकाने दुसऱ्याच्या विरुद्ध बोलणं किंवा ‘हे असं का करतात, तसं का करतात?’ असा ऊहापोह करायला तुम्हाला इच्छा तरी कशी होते? अहो, मी तुम्हाला तिथे न्यायचं म्हणतेय. त्या संत-पदाची मी तुम्हाला एक विशेष देणगी देणार आहे, दिली आहे, पण तुम्ही संतांसारखे वागले पाहिजे.

काल मी जरा बोलले वारकरी लोकांबद्दल. भलत्या ठिकाणी श्रद्धा ठेवणे हे महाराष्ट्रीयन लोकांचे वैशिष्ट्य आहे. असेच अमेरिकन्स. मी अमेरिकन्सना नेहमी म्हणते की त्यांच्यामध्ये अजून मॅच्युरिटी नाही आहे, प्रगल्भता नाही. पण इथे तर चांगले परिपक्व लोक राहतात. या परिपक्व लोकांना झालंय काय असं वागायला? तेव्हा आजच्या पूजनाची वेळ मी सुरुवातीलाच सांगते. ज्या भूमीवर तुम्ही इथे बसले आहात, तिथे रक्त सांडलंय संतांनी आणि तुम्हाला संत होणे काही कठीण नाही, कारण म्हणूनच तुम्ही इथे जन्मले आहात. तेही जरी असले, तरी ‘आम्ही सहजयोगी’ म्हणून तुम्ही मिश्यांवर ताव दिला तर तुम्ही कसले हो सहजयोगी?

मराठी सारखी आध्यात्मिक भाषा नाही. महाराष्ट्रात झाले ते एवढं आध्यात्म! अहो, काय त्याची महती गावी तेवढी थोडी! आणि तुम्ही याच्यात जन्माला आले ते पुण्याई शिवाय का? पण ती वाया गेली. मी काय ज्ञानेश्वरांसारखी समाधी घेतली नाही. आणि एवढे सगळे झाल्यावर सुद्धा ‘अति शहाणे त्याचे बैलच रिकामे’, हे आहे बरं.

नम्रतेला इथून सुरुवात करायची: मी कोण? मी सहजयोगी. आत्मा स्वरूपतः प्राप्त झालेला मी सहजयोगी आणि मला कसे वागले पाहिजे? अहो, ज्ञानेश्वरांचे उदाहरण समोर आहे, तुकारामांचे उदाहरण समोर आहे, रामदासांचे उदाहरण समोर आहे, एकनाथांचे. ज्या नामदेवाला गुरू नानकांनी आपल्या हृदयाशी लावलं, तो नामदेव महाराष्ट्रातील शिंपी होता ना! आज त्या सर्व संत-साधूंना परत एकच विनंती, परत या देशात जन्म घेऊन सर्वांना ठीक करा.

सहजयोगाची जी प्रगती व्हायला पाहिजे, ती झालेली नाही. फक्त सहजयोग मात्र वाढत चाललाय. म्हणजे जे जास्त पसरतं नं, आणि त्यात ताकद नसली तर ते फाटतं. अहो, सहजयोगात आपला वेगवेगळा ग्रुप कसला? स्वतः साक्षात कार्तिकेयाने तिथे जन्म घेतलाय. तिला, सरस्वतीला सुद्धा ‘स्कंद माता’ म्हणतात. ती त्याची आई नव्हती, ती कुमारी होती, पण तिने स्कंधाला आपल्या हृदयाशी लावून ठेवले होते आणि त्याला मुलगा मानले होते. त्या कार्तिकेयाने शोधून या महाराष्ट्रात जन्म घ्यावा! ज्ञानेश्वरांनी जे काही लिहिलं आहे त्याच्यावर सारं जग भाळलं आहे, पण आपल्या इथे मात्र उलट प्रकार.

अमेरिकेतून काहीजण आले, ते इथे एक युनिव्हर्सिटी बनवायची म्हणून, ‘पीस युनिव्हर्सिटी’. आळंदीला होणार. पण झाले काय? एका शिष्टाने त्यांचे अडीच कोटी मारले. दुसऱ्याने साडे तीन कोटी मारले. बिचाऱ्या त्या अमेरिकन्सचे. त्यांनी काढता पाय घेतला. ‘नको रे बाबा या महाराष्ट्रात.’ मला सांगितले, ‘तुम्हीच करा, तुमच्या नावाने करा. आम्ही तुम्हालाच मानतो.’ ते थक्कच पडले काय लोक आहेत!

हे सगळे सांगण्याचे कारण असे की गहनता येण्यासाठी आधी स्वतःला बघायला पाहिजे. स्वतःकडे लक्ष द्या आणि बघितलं पाहिजे, ‘माताजींनी सांगितले ते किती माझ्यात आहे?’ मी सगळ्यांना सांगते की कुण्डलिनीचे जागरण होते तर सगळ्या व्याधी, सगळ्या प्रकारच्या उपाधी पडून जातात, सर्व काही सुटून एक सुंदर कमळाचं फूल येतं. पण महाराष्ट्रात आल्यावर तसे दिसत नाही. परत सगळ्यात मोठा मुद्दा म्हणजे, ‘मला यात कोणता हुद्दा मिळाला? हा लिडर कोण? हा सांगणारा कोण?’ मग त्याच्याविरुद्ध लिहा, चरित्राबद्दल लिहा. सगळ्यात जास्त म्हणजे कर्मकांडी फार आहोत आपण. ‘सकाळी चार वाजता उठायचं, आंघोळ करायची, माताजींच्या समोर ध्यानाला बसायचं. मग मी इतकं करूनही माझं भलं का नाही होतं?’ बाई, हृदय पाहिजे. तुझं हृदय कुठे दिलंस तू मला? तुझं हृदय मिळाल्याशिवाय मी त्याच्यात भरू तरी काय? प्रेम भरायला हृदय पाहिजे. भांडकुदळ लोकांना हृदय असते असे मला नाही वाटत.

तेव्हा आजच्या पूजेत एवढं सगळं सांगितलं ते एवढ्यासाठी, जसे तुम्ही इथे दिवे लावलेत. मराठीत तो शब्द असा की, ‘दिवे लावू नका.’ मराठी भाषा अशी आहे की तलवारी सारखी. माझ्या म्हणण्याचा अर्थ असा की, हृदयात दिवा लावा. तो लावला की तुम्हाला स्वतःबद्दल कळेल. आमची आई म्हणायची, ‘लक्ष कुठे आहे?’ आता त्याचा अर्थ मला कळतो. तुमचे लक्ष कुठे आहे? शांत चित्त व्हायला पाहिजे. त्यासाठी अमृतानुभव घ्या. पारायण करू नका. त्यातील एकेका शब्दाला बघा, तुमच्यात ही स्थिती आहे का? कसा एक सहजयोगी समाधानाने आपल्यामध्ये सामावलेला, मजेत आलेला. त्याला सत्ता नको, पैसे नको, काही नको.

सहजयोगात महाराष्ट्रात मात्र आहेत काही तासलेले हिरे. उत्तम, अति उत्तम. पण ते आणि बाकीचे, असेच वाटतात मला. तेव्हा आपापसात हेवेदावे करणे, मला कुणीही पत्र लिहू नये आणि त्यात दुसऱ्यांची निंदा करू नये. कृपा करून मला घाणेरडी पत्रं लिहू नका. फक्त तुम्हाला सगळं माहिती असले पाहिजे, तरच तुमच्यातून हिरे-माणके निघणार आहेत. ही खाण आहे आणि खाणीत जरी कोळसा दिसला तरी त्या कोळशात हिरे-माणके आहेत, हे मला माहीत आहे. आता तुम्ही जर स्वतःला ओळखलं नाही तर मी काय करू?

ज्ञानेशांचे जे आयुष्य होते, ते इतके महत्त्वाचे आयुष्य, तेवीस वर्षांचे. त्यांनी कसे घालवले असेल! संन्याशाच्या पोटी मुद्दामून जन्माला आले, लोकांना दाखवायला की हे सगळं वरचं, औपचारिक काहीच नाही. त्या सर्वांच्या विरोधात ते जन्माला आले आणि सोंगाड्या लोकांनी त्रास दिला त्यांना. तसं सहजयोगात ठेवू नका. माताजींबद्दल एवढं लक्षात ठेवा, मला सगळ्यांबद्दल सगळं माहिती आहे. मला काहीही सांगायला नको, फक्त तुम्ही स्वतःला मात्र ओळखा. मला ओळखण्यापेक्षा जर स्वतःला ओळखाल तर आजची पूजा धन्य झाली असं मी म्हणेन.

उत्तर हिंदुस्थानात मात्र कार्य खरोखरच जोरात सुरू झाले आहे. तिथल्या आय.ए.एस. ऑफिसर्सनी आपापसात एक संघ तयार केला की जर कोणी भ्रष्ट असेल, तर त्याच्याबद्दल आपण कारवाई करायची. मी त्यांना म्हटलं, “तुम्ही आले कसे सहजयोगात, आय.ए.एस.ची मंडळी?” ते म्हणाले, ‘अहो माताजी, आम्ही लोक इमानदार आहोत, आम्हाला बेइमानी करताच येत नाही. लोकांबरोबर रहायचं कसं? मग शेवटी आम्हाला मार्ग मिळाला, सहजयोगी झालो आम्ही.’

तशीच संघटना व्हायला पाहिजे सहजयोग्यांची इथे. आम्ही सत्यावर उभे आहोत आणि आम्हाला कुणीही हलवू शकत नाही. अडिग आम्ही उभे आहोत त्या सत्यावर. पण त्या सत्याचा प्रकाश प्रेम आहे. आणि प्रेम, ‘तेची सोयरिक’ होती, स्पष्ट सांगितले आहे ज्ञानेश्वरांनी. तेच तुमचे नातलग. तुमचे नातलग कोण? हेच. हे तुमचे भाईबंद आहेत. यांच्याविरुद्ध त्यांच्याशी भांडण करण्यापेक्षा स्वतःशीच भांडण करा.

या सबंध जगात आज एक जीव एकवटलेला आहे सहजयोगात. ज्याला मी सामूहिकता म्हणते ती जागरूक झाली आहे. ६५ देशांतून त्याचा निनाद मी ऐकते आहे, पण महाराष्ट्रात तसा प्रकार दिसत नाही. एकजूट झाले पाहिजे. काही असले तरी ‘आम्ही सहजयोगी आहोत आणि बाकी सगळे दुसरे आहेत.’ आणि हे जोपर्यंत तुमच्यात येणार नाही, तोपर्यंत तुम्ही सहजयोगात उतरणार नाही, कारण तुम्ही सामूहिक नाही. समुद्राकडे लक्ष दिले तर दिसेल, एक जर लहर चालली तर ती सबंध समुद्रात फिरते, कारण समुद्र सामूहिक आहे.

आज पूजेच्या दिवशी आपले हृदय स्वच्छ करा व त्या हृदयात प्रेम-गंगा वाहू द्या. महाराष्ट्राचा शिष्टपणा बंद झाला पाहिजे. मला भेटायचे असेल तर तुम्ही फक्त आपल्या हृदयात मला बघा. तिथेच भेटणार आहे मी तुम्हाला. अहंकाराचे प्रकार असे जितके महाराष्ट्रात दिसतील तितके कुठे दिसणार नाहीत. तेव्हा तो आपल्याला चिकटायला नको. ज्यासाठी तुम्ही महाराष्ट्रीयन आहात, या महाराष्ट्रात जन्मलेले तुम्ही महान आहात, ते अशा चिखलात का?

आजच्या पूजेत मी तुम्हा सर्वांना अनंत आशीर्वाद देते की तुम्ही स्वतःच्या आत्म्याच्या अनुभूतीने परिपूर्ण व्हा. अर्धवटपणा नको, परिपूर्ण व्हा, हा अनंत आशीर्वाद मी तुम्हाला देते.